Коли ви, ласкавий читачу, кохаєтесь у рідній старовині, так пораджу вам, коли переїздитимете через город Прилуку в Полтавщині, зупинитися там на добу. А якщо трапиться це не в осені й не зимою, так перебудьте там і дві добі, та перш усього спізнайтеся з пан-отцем протопопом Іллею Бодянським, а по-друге навідайтеся з ним же таки, з пан-отцем Іллею, до напів-зруйнованого Густинського монастиря [3]. Він по той бік річки Удаю [4], верстов за три від Прилуки. Можна вас запевнити, що не каятиметесь. Це суще Сенклерське абатство [5]. Усе тут в: і рів глибокий та широкий, колись-то повний води з тихого Удаю, і вал, а на валу на тому є високий кам’яний мур зубчастий із внутрішніми ходами та з бійницями; є й склепи, чи печери, що нема їм краю, є й могильні плити, що вже повростали в землю, поміж величезними дубами суховерхими, може, ще самим титарем [6] насадженими. Одно слово – все є, чого треба, щоб була повна романтична картина, звісно, під пером такого ж Вальтера Скотта [7], або похожого на його автора-маляра природи. Я ж… із убожества моєї фантазії (по правді кажучи) за таке діло не беруся, та – признатись – не до того я й річ веду. Це я тільки так, аби бесіда повніша була, забалакав про руїни Самойловичевого пам’ятника.
Мені, щоб ви знали, київська Археографічна комісія [8] припоручила навідатись до цього напівзруйнованого монастиря. Вже ж пак, за допомогою найповажаного пан-отця Іллі, довідався я, що монастир збудовано коштом і працею безталанного гетьмана Самойловича р. 1674., про що свідчить портрет його, як титаря, намальований на стіні в середині церкви.
Довідавшись про все оце та змалювавши, як умів, головну, чи святу браму та церкву Петра й Павла з п’ятьма банями, та ще трапезу й церкву, де поховано вічнопам’ятного князя Миколу Репніна [9], та ще зацілілу циклопічну братерську будівлю, – оце все зробивши, кажу, як умів, другого дня хотів л був я покинути місто Прилуку й рушити до Лубен, щоб і там подивитися на монастир, збудований побожною матір’ю Яреми Корибута Вишневецького [10]. Я вже поскладав був усю свою мізерію в пакунок і хотів послати фактора Лейбу на поштову станцію по коні, аж ось мій господар до мене у світлицю ввіходить та каже:
– І не думайте й не гадайте! Ось гляньте лишень, що надворі діється.
Я подивився в вікно. Справді, здовж грязької вулиці тяглося дві карети – на чотири особи кожна, декілька колясок, бричок, фургонів усяких, нарешті, прості вози.
– Що це таке? – спитав я свого господаря.
– Бачте: один із нащадків славетного прилуцького полковника, Мазепиного сучасника, завтра іменинник.
Господар мій, треба завважити, був за повітового вчителя російської історії й любив вихвалятися своїми знаннями, особливо перед нашим братом – ученим.
– Та невже ж увесь оцей транспорт тягнеться до іменинника?
– А вже ж! Та це ще тільки початок! Ось подивитесь, що буде над вечір: на місці буде тісно!
– Гаразд! Та мені ж яке діло до вашого іменинника?
– А таке діло, що ми з вами наймемо троян добрих коней та й рушимо в досвіта аж у Д…
– В які це Д…?
– Та просто ж до іменинника.
– Але ж я з ним незнайомий.
– Дак познайомитесь!…
Я замислився. А що справді: чи не чкурнути б мені та по праву розшукувача давнини полюбуватися з сільських забавок? Це буде щось нове!
Добре! От на другий день ми й поїхали в гості.
Почати хіба з того, що ми зблудили не через те, що коли ми виїхали з міста, дак було ще темно, а через те, що наш фурман (справжній мій земляк), переїхавши удайську греблю, пустив віжки та й почав собі про щось міркувати. Тим часом коні пішли собі любенько битим шляхом, звичайно, по старій пам’яті. От ми й приїхали в село І… Питаємо першого стрічного чоловіка, як проїхати нам у Д…?
– Д…? – каже той чоловік. – А просто беріть на Прилуку.
– Як то на Прилуку? Ми ж їдемо з Прилуки.
– Дак не треба було вам, і їздити з Прилуки, – одповів чоловік зовсім байдужо.
– Та як же ж нам тепер проїхати у Д…, щоб не вертатися у Прилуку, га? – спитав я.
– Тривайте! Десь отут недалечко є село Ср., теж нащадка славетного полковника. Чи не знає він часом цього села?
– А С…, земляче, знаєш? – спитав я селянина.
– Знаю, – відповів той.
– А Д… від С… далеко?
– Ба, ні!
– Дак покажи нам шлях на С…, – а там уже ми якось знайдемо й Д…
– Ходім за мною, – промовив чоловік та й пішов уздовж вулиці поперед нашого завзятого трояна.
Він повів нас поуз стару деревляну церкву з однією банею та рубленою дзвіницею на чотири вугли. Дивлячись на неї, згадав я картину мого незабутнього Штернберга [11]: «Свячення пасок», і мені стало сумно. Ім’я Штернберга дуже-дуже багато нагадало мені.
– Оце вам буде шлях просто на С…, – мовив чоловік та й показав рукою на ледве примітну доріжку, що блищала поміж густою зеленою пшеницею.
Дуже цікаво, що підводчик наш мовчав увесь час подорожі від Прилуки до І… й розмови; з селянином, та вже, побачивши поза темною смугою ліса криту залізом баню, тільки й промовив: «Оце вам і С…!» Та й знов замовк.
Це загальна риса вдачі моїх земляків. Земляк мій, коли що й до ладу зробить, дак не розбалакається про своє завзяття; коли ж, боронь Боже, вскочить у гущу, дак стане справді наче риба та.
У С… ми розпитали шлях на Д… та й поїхали собі з Богом між зеленими пшеницями та житами.
Здається, мойому товаришеві не зовсім до вподоби була така подорож, особливо через те, що він любив чепуритись (а треба вам знати, що ми були вбрані зовсім як на бал). Він теж мовчав, як і підводчик, навіть не промовив: «От вам і С…», так він був роздратований курявою та іншими пригодами подорожі. Я ж, не вважаючи на фрак та інші причандали, був зовсім спокійний, навіть щасливий, дивлячись на необсяжний обшир під житами та під пшеницями. Ніде правди діти; й до мене в серце залізла туга, але ж ця туга зовсім іншої породи. Я думав і питався в Бога: «Господи, про кого це поле засіяне й зеленіє?» Хотів був попереду переказати своє сумне питання товаришеві, та, роздумавши, не сказав нічого. Як би не це кляте питання, що так не до гичі прокинулося в моїй душі, я був би зовсім щасливий, купаючись, так сказати, в морі свіжого рясту, що так тихо-тихо хвилювався. Чим ближче під’їздили ми до того бенкету, тим сумніш і сумніш ставало мені, так що я ладен був повернути, мовляв, назад голоблі. Дивлячись на обшарпаних селян, що часто-густо попадалися нам назустріч, мені здавався цей бенкет якимись нелюдськими веселощами…
Чи так, чи сяк, а нарешті, вже перед заходом сонця, допленталися ми до своєї мети. Не списуватиму вам чудового гаю з велетнями-дубами, насадженими ще прадідами, освіченого скісним промінням сонця; не писатиму й про бельведер [12] із банею величезного панського будинку, що високо підноситься серед того гаю; промовчу й про широку та величну алею, що веде до будинку; мовчатиму й про величезне село, що було заставлене повозами, кіньми, слугами та кучерами. Не писатиму про все оте через те, що саме перед нашим в’їздом у алею стріла нас кавалькада амазонок та амазонів [13] без кінця-краю й зовсім збила мене з пантелику… Товариш мій не злякався; він жваво вискочив із воза і хвацько почав кланятися до всієї кавалькади… Я з цього вивів, що він удатний жартун. Минувши амазонок, амазонів, та, нарешті, грумів, чи жокеїв, я теж зліз із воза, заплатив нашому підводчикові й, на його питання: «де ж я ночуватиму?» відповів: «у зеленій діброві, земляче!» – а він тоді посвистав та й подався на село. Ми помалу пішли вподовж величної алеї до панського будинку. А щоб надати свойому обличчю вид, хоч трошки похожий на джентельменський, зайшли ми до так званого «холостого флігелю» [14], що стояв на одшибі, недалеко головної будівлі. Тут зустріли нас джентельмени зовсім незвичайного гатунку.
Звичайно буває, що люди, після довгого обіду та добрячої випивки, швиденько чимчикують спати; у їх же все вийшло навпаки. Вони стрибали, галасували й витворяли казна-що, звісно, всі в шотландському убранню.
Цинізм, щоб не сказати, гидота, та й більш нічого!
Вергілій [15] мій якось добув умивальник та миску, і ми, повмивавшись та повитрушувавши із фраків куряву, рушили в сад, сподіваючись зустрінути господарів. Надія не одурила нас. Насамперед ми ввійшли в будинок: перейшовши дві салі, опинилися на терасі, що вся була заставлена розкішними квітками. Зійшовши з тераси та перейшовши старанно присипаною піском стежкою-зелений майдан (що звався з патріотизму «левадою»), увійшли ми в сад. Навдивовижу мені то був не британський або французький сад, а звичайний дубовий гай, чи діброва. Коли б не блищали жовті стежечки поміж старими темними дубами, дак я б зовсім забув, що пробуваю в панському саду, а не в якійсь заказаній діброві. Вергілій мій повів мене до високого, розлогого, величезного дуба й показав мені на його стовбурі невелику щілину, наче малесеньке віконечко, промовивши: «Ось погляньте тільки в оце віконечко». Я подивився і вже нічого не побачив. «Та придивіться пильніш!» Я подивився пильніш і побачив неначе образ Пресвятої Матері. Це й, справді, був образ Іржавецької Божої Матері [16] [так мені казав мій Вергілій]. Образ той був вдовбаний в цього дуба через рік після полтавської баталії славетним прилуцьким полковником.
Слухаючи пояснення оцієї історичної події, я й не спостеріг, як ми знов вийшли на «леваду», де й зустріли господаря та господиню. Навкруги їх була ціла юрба гостей, що приязно осміхались.
Вергілій мій доволі хвацько, як на повітового вчителя, вклонився господареві, а господар ласкаво простяг до його одну пучку лівої руки, що була оздоблена коштовним перстенем. Вергілій мій, підлабузнюючись, ухопив ту пучку обіруч і зарекомендував мене, як свого друга і вченого побратима. Я й собі вклонився теж, по правді кажучи, доволі по-вченому, цебто, по-ведмедячому, після чого юрба гостей побільшала двома нами.

Не описуватиму вам ані господині, ані господаря, бо під час нашої авдієнції надворі було майже темно, через те й неможливо було роздивитися подробиці. Адже як би прехороше не була намальована картина взагалі, та коли маляр зневажив подробиці, дак картина його буде тільки ескізом, і справдішній митець та знавець подивиться, покива тільки головою, та й відійде, зітхаючи до портретів Зорянки [17], чаруватися гербами, що з убивчими подробицями намальовані на гудзиках якогось там «віц-мундира».
Аби втекти «помаванія глави» митця та знавця скінчених картин [18], обмежуся я тільки першим враженням, що є, на думку психологів, найважливіша риса до змалювання вдачі.
Перше враження, яке зробила на мене господиня, було як-найприємніше враження, а господар – навпаки. Та це, може, пучка лівої руки, так ласкаво простягнена до мого приятеля, спричинила неприємне враження.
Веселий натовп гостей повагом рушав до будинку, що вже був пишно освічений у середині, а на терасі між розкішними квітками та цитриновими деревами ще-тільки розвішувано різнобарвні ліхтарики.
Як тільки господар із господинею ступили на терасу, коли це орхестр кріпаків гримнув славутний марш із «Вільгельма Телля» [19]. Після маршу, не переводячи духу, зараз полонез, – і почався бал у всій своїй величі.
Якийсь учений муж, здається, барон Боде, поїхав із Тегерану до руїн Персеполя [20] й досить докладно описав свою подорож аж до самісінької долини Мардамт; побачивши ж величні руїни Персеполя, промовив: «Багато мандрівців описувало ці славутні руїни, через те мені тут нема чого робити.»
Те ж можу сказати й я, дивлячись на провінційний бал, хоч моя подорож не мала на меті опис провінційного бала й не була сполучена з такими труднотами, як ота подорож із Тегерану до руїн Персеполя, та й порівняння, по правді кажучи, роблю я зовсім надзвичайне; але… що маю діяти, – що під руку піймалося, те й смали.
Прочитайте яку-небудь повість сучасної московської белетристики; всюди стрінете описи, як не столичного, то вже доконечне провінційного бала і, певна річ, із різними додатками щодо вбрання, та манір, і навіть самих фізіономій, наче натура на провінційних левів та левиць особливі форми робила. Дурниця! Форми ті ж самісінькі, і коли вже є між ними різниця, дак це тільки така, що провінційні льви і львиці, нема що й казати, верткіші від столичних. Цього, скілько мені відомо, описувачі провінціальних балів не спостерегли.
Значить, описано всі балі, починаючи від бала на «Фрегаті [21] Надія» до московської «пірушки» на німецький, зразок, де устьсисольські «ребята» трошки попустували.
І щодо провінційного бала я можу сказати сміливо, що мені цілком нічого робити, хіба тільки любуватися свіжими, здоровими личеньками провінційних красунь.
Одне мене трохи здивувало на цьому балі: саме те, що не видно було ані одного мундира, дарма що у Прилуцькому повіті стояв стрілецький батальйон. Не розуміючи цієї причини, звернувся я до свого Вергілія. Вергілій мій саме тоді виробляв у кадрилі «па» найкласичніщим робом. Терпляче дожидав я кінця останньої фігури кадрилі, а тим часом розгадував це питання різними. вгадками. «Може», міркував я, «вони теє… ? – Але ж ні, ця річ належить більш гусарам і взагалі кавалерії, вони ж – піхота, та ще й з ученим кантом. Ні, тут щось та не теє… Саме тоді кадриль скінчився: спотілий мій Вергілій підійшов до мене:
– А що, як витанцьовуєм? – промовив він, утираючись.
– Нічого, добре, – відповів я.
– А от що, – промовив я до його майже нишком: – чому це немає на балі військових?
– Та їх ніде не приймають, тим паче у такій господі, як господа нашого Амфітріона [22].
«Чудно», подумав я й, подумавши, спитав:
– А панночки нічого?
– Зовсім нічого!
Враз заграли вальса, і ментор мій завертівся з якоюсь привабливою брюнеткою. А я, пропхавшись якось поміж глядачами, цебто, слугами, що стояли юрбою біля розчинених дверей, вийшов на терасу та й думав про те, як
«Мы подвигаємся заметно…» [23]
Бал завершили найрозкішнішою вечерею, і не покропили її, не запили, а справді залили шампанським усіх назвищ. Мене аж ужахнула така пиха.
По вечері Амфітріон запросив до «гросфатера» [24], що й прийняли гості з превеликою радістю. «Грос-фатер» почався й тягся з сільською простотою аж до схід сонця.
Красуні, особливо красуні на зразок героїнь небіжчика Бальзака [25], цебто, красуні не першої свіжості, не раджу вам танцювати до схід сонця! Влада, яку маєте ви над нашим бідним серцем при сяйві свічок, зникає при сяйві сонця і привабливість, що навіваєте ви за час ночі, заміняється якимось гірко-неприязним почуттям, схожим на нуду. Але ви, роздратовані зажерливістю глитати наші бідні серця, не спостерігаєте, як наближається день, і ваше могутнє панування зникає, наче той прозорий туман, що розстилається над болотом.
Так міркував я, лишаючи веселий, простий «грос-фатер» і продираючись поміж дубами до нашого табору (гості мали помешкання не в будинках; кінець саду напиналось декілька шатрів, що й значило табір, або краще – циганський табір). Наближаючись до шатрів, що вилискувались на темному рясті, почув я, на превелике диво, в одному шатрі пісні й регіт. То були друзяки-чаркуни, що проміняли світову суєту на самітність, скажеш – повну вже самітність. Якось пропхався я до свого шатра, перемінив нашвидку руку фрак на блузу та й сховався в кущах ліщини.
Я не знав, що сумежно зі садом був ставок, то мені здалося чудним, коли густе темне гілля ліщини почало визначатися на білому полі. Вийшов я на поляну й побачив озеро в усій його красі; з берегів посхилялись до його старі берести та мальовничі верби. Чудова картина! Вода й не колихнеться, – суще дзеркало, і верби-красуні ніби попідходили до його купками налюбуватися зі свого розкішного широкого гілля. Довго стояв я на одному місці, причарований цією дивною картиною. Мені здавалося гріхом зрушити хоч малесеньким рухом цю врочисту тишу святої красуні – природи.
Поміркувавши, я зважився таки на цей гріх. Мені прийшло на думку, що не погано б було впірнути разів зо два або зо три в цьому. чарівному озері. Зараз я це й зробив.
Після купання мені стало так легко та радісно, що я двічі почув красу пейзажу й наважився раювати з його до сходу. Задля цього сів я під розлогим берестом та й віддався солодкому оглядуванню чарівної природи.
Недовго тяглось одначе моє оглядування. Я притулився до береста та й спокійнісінько собі заснув. І наснилася мені та ж таки радісна картина з додатком бала, і тільки чудно – замість звичайного вальса, ввижався мені відомий малюнок Гольбейна [26]: «Танок смерті».
Мари мої порвав голосний жіночий регіт. Розплющивши очі, побачив я жваву зграю німф, що хлюпалися й цокотіли в воді, і мені, хоч-не-хоч, довелося грати роль цікавого Актеона-пастуха. Я одначе незабаром, опам’ятався і сховався в кущах ліщини.
Об одинацятій годині ранку дзвоном оповістили нежонатих гостей, що чай готовий (жонаті гості втішалися ним по своїх номерах). На цей радісний благовіст гості сипнули зі своїх самотних притулків до пишної тераси, що була оздоблена столами з чайними приборами й кількома пузатими самоварами та кофейницями.
Не встиг я скінчити другу чашку ясно-брудастого сиропу з вершками [28], коли це гримнув вальс, і крізь відчинені двері побачив я кілька пар, що вертілися по салі. «Ну, й коли вони накрутяться?» подумав я і, сходячи з тераси, зустрів свого Проспера [29]; він сказав мені нищечком, що сьогоднішній вечір почнеться концертом; цьому зрадів я немало, хоч, по правді кажучи, багато й не сподівався я від нього. Одначе я помилився.
Незабаром після вечірньої прогулянки гості зібралися, хто в чім попало, цебто, хто в сюртуці, хто в пальті, а хто тримався «доброго тону» або корчив зі себе англомана, ті прийшли у фраках; про вбрання ж жіноцтва нема що й казати. Це вже цілий усесвіт відає, що ні одна жінка, яка б красуня вона не була, не задумається разів із двадцять на день перемінити своє убрання, коли має на думці зустрінути юрбу, хоч навіть потороч, аби не своєї породи. Прошу не гніватися, мої любі читачки, це не є вигадка, а певний факт.
Гості зібралися й посідали, певна річ, з деяким розбором: що більше, висунулось наперед, а дрібнота (в тому числі й ми, Господи покрий нас) примостилася по кіосках, у темряві, поміж колонами. Як тільки все впорядкувалося, з’явився на підвищенню, на зразок сцени, звільнений із кріпаків капельмайстер, досить грубий із постаті і з чисто лакейською пикою.
– Ученик славетного Шпора [30], – шепнув хтось побіля мене.
Ще мить, – і гримнула «Буря» Мендельсона [31], по правді казати, гримнула і гриміла досить гарно. Мене не на жарт зачепила віолончеля. Віолончеліст сидів ближче інших музиків до авансцени, неначе на показ (що дійсно й було так).
Це була молода людина, бліда та сухорлява, – усе, що я міг забачити з-поза віолончелі. Соло свої він віддав із таким чуттям та мистецтвом, що хоч би й самому Серве [32], так не сором. Мене здивувало одне – чом йому нема оплесків. Починати ж самому мені – не личило. Який із мене суддя, та й що за гість із мене? Бог зна що, Бог зна й відкіль. Що скажуть гості першого розбору!
Тим часом «Буря» скінчилася, і я почув промовлену в півголосу похвалу артистові:
– От так Тарас! От так молодець! Не дурно побував аж ув Італії!
Поки орхестр ладнався, встиг я довідатися від сусіди дещо про цікавого мені артиста. Почалася увертюра з «Преціози» Вебера [33], і я, навдивовижу, побачив віолончеліста зі скрипкою в руках майже рядом із капельмейстером, і тепер можна було його краще роздивитися.
Це була молода людина трохи більш двадцяти років, струнка та граціозна, з чорними живими очима, з тонкими губами, що ледве осміхалися, з високим блідим чолом, – одне слово, це був джентельмен першої породи і, треба додати, найсимпатичнішої породи.
Коли він скінчив арію «Преціози», я не втерпів, – закричав «браво!» і, що сили було, почав плескати в долоні. Всі подивилися на мене, певна річ, наче на божевільного. Про те ж я не злякався і все ляскав та кричав «браво», поки, нарешті, волові очі самого господаря не примусили мене схаменутися.
Орхестр знов ладнався, та я, не сподіваючись почути щось кращого, вийшов зі салі в сад. Тиха та спокійна була місячна ніч. Вештався я біля будинку недалеко, й до мене долітали з хаосу згуків чудові згуки віолончелі або скрипки. Постать смутного артиста, з його меланхолійною усмішкою, носилася ніби жива переді мною.
«Де я бачив його? Де я його зустрічав?» – питав я. сам себе й, після довгого напруження нам’яти, згадав, що бачив його в час обіду за стільцем самого господаря з рукою, що була обгорнута серветкою.
Трохи не зомлів я від такого відкриття.
Музика затихла, і я пішов стежкою по-через леваду до старосвіцьких таємних дубів. Трохи пройшовши, почув я за собою тихий шелест ступнів; озирнувшись, пізнав я віолончеліста, що слідкував за мною. Я звернувся був до його з питанням, але він попередив мене, вхопив мої руки і притис їх зі слізьми на очах до своїх уст.
– Що це ви? Що ви? Що з вами скоїлося? – питав я його, силкуючись визволити руки.
– Дякую вам, дякую! – казав він нишком.
– Ви, ви одна, єдина людина, що слухала мене й розуміла мене.
Сльози не і дали йому говорити далі. Я мовчки взяв його під плече й довів до лавки з дерну, що була змайстрована навколо вікового розлогого дуба.
Довго сиділи ми мовчки, нарешті, він промовив:
– Ви дуже до мене ласкаві!
В цю мить роздався голос, що гукав на його.
– Ходіть до виноградної альтанки, промовив він, устаючи, – Цю ж мить я прийду до вас.
І він швидко пішов геть. Дивлячись у слід його, я думав: ось натхнений мінезінгер [34] XII віку. Одначе, як недалеко відійшли ми від благородних лицарів, розбишак того оплаканого часу. А просвіта йде собі вперед широкими ступнями…

Я підвівся з лавки й пішов стежкою, що вела до виноградної альтанки. Не скажу через що, але я не сподівався почути від нього його безрадісного оповідання, як це звичайно бува, і, дяка Богові, я не зовсім помилився. Правда, він сказав мені, може, більш, ніж сам хотів: але ж мова, якою заговорив він зо мною, була не наша, звичайна, бідна мова, ні, то були божественні згуки: в їх лунав стогін змученого непорочного серця.
Він прийшов до мене в альтанку з віолончеллю і, не промовивши слова, почав ладнати інструмент; пробуючи, ніби жартуючи, програв він славетну каватіну з «Норми» [35]. Дух мені забило при цих згуках.
Не одводячи смичка од струн, заграв він одну зі сердечних мазурок натхненого Шопена [36]. Скінчивши мазурку, він ледве виразно промовив: «От у нас і свій бал». Програв він іще декілька мазурок, одну кращу за другу, одну сердечнішу за другу.
На самому кінці останньої мазурки примітив я крізь виноградне листя мовчазні обличчя багатьох слухачів: то були все слуги приїжджих панів. Вони покидали вікна, крізь які дивилися на німецькі танці своїх вимуштрованих панів та паній, і прийшли послухати, як грає Тарас. Орфей [37] мій, трошки спочивши та наладнавши свою ліру, повагом повів смичком по струнах – і полилася повна сердешного солодкого смутку моя рідна мелодія на слова:
«Котилися вози з гори
Та в долині стали.»
Програвши тему, він варіював її на тисячу ладів, та так варіював, що я зроду нічого подібного не чув, тай, здається, й не чутиму ніколи. Слухачі, що стояли коло альтанки, за цілий час “гри не ворухнулися і, коли він скінчив свої чудові варіації, ще довго слухали, не переводячи духу, нарешті, разом зітхнули та й знов замовкли.
Я мовчки взяв його за руки й дав знак вийти з альтанки. Ми вийшли й довго мовчки ходили по доріжці, наче боялися забалакати. Нарешті я переміг себе й поспитав:
– Де ви вчилися?
– Спочатку дома.
– А потім?
– А потім пан із панею їздили за границю й мене з собою брали, і, поки вони жили в Берліні, я ходив кілька разів до. Шпора, й більш ніде не вчився.
– Адже Шпор грає на скрипці?
– Я й учився в його на скрипці: скрипка мій справжній інструмент, а віолончеля – це вже так.
– Що ж ви думаєте тепер зі собою діяти? Ви ж справжній, великий артист.
– А що мені з собою діяти? На шибеницю – більш нічого.
Казати по правді, я й сам не міг був віщувати йому щось краще.
– Торік улітку, – забалакав він, – приїздив до нас із Качанівки Глінка [38], слухав мою гру на скрипці та віолончелі, хвалив мене і просив пана, щоб випустив мене на волю. Вони обіцяли йому, та на тому, здається, скінчилося.
– Не сумуйте, моліться Богові! Дасть Бог, усе буде гоже…
– Я не сумую. Михайло Іванович, здається, такий добрий. На його можна сподіватися.
– Справді, можна, коли він тільки не забув про вас. Напишіть ви до його листа.
– Написати я напишу, та якже я тільки зашлю його? Коли ж я адреси не знаю.
– Я знаю, і ви дайте листа мені. Напишіть листа сьогодні, а завтра я буду в місті й подам його на пошту.
Ми саме підійшли до альтанки, й він поспитав мене, схилившись до віолончелі:
– Чи не заграти вам іще чого?
– Дуже дякую. Ви втомилися, спочиньте трохи і приготуйте листа на завтра.
І ми розійшлися.
Після вечері, вже перед, сходом сонця, розкланявшися з господарями, я, не заходячи до табору, помандрував на село найняти коня та воза, щоб доїхати до міста, або хоч до поштової станції. Овва! На цілому величезному селі не надибав я ні коняки, ні воза. Нема чого казати, – заможні селяни! П’яниці, звичайно, та лінюхи здебільшого, а то як би таки не знайти хоч однієї коняки з возом!… Дивовижний народ – наші селяни! Не налякай його, так нічого й не буде «Отже ж вас, мабуть, занадто налякано», подумав я, дивлячись на оголіле село.
Нема чого робити, звернувся я до жида-шинкаря й найняв у його, звісно, за жидівську ціну, шкапу на п’ять верстов до якоїсь «ферми» [39]. А там запевняв мене жид, хоч четверню можна найняти до самої Прилуки.
За допомогою ввічливого Тараса Федоровича (віолончеліста) впакували ми абияк свою мізерію та й виїхали зі села на прилуцький шлях.
– Скажіть, будь ласка, що воно за «ферма», до якої він тепер нас веде? – спитав я свого напівсонного ментора.
– Ферма – це хутір Антона Карловича. Чудові люди, цебто, він та Маріяна Якимівна! Чудові люди! Заїдьмо, конче заїдьмо. Я вже давненько їх не бачив.
– Сількісь, заїдемо. Мені вже тепер заодно гуляти, аж поки не випхаюсь на поштовий шлях.
– Не жалкуватимете. Антін Карлович – прецікава людина… Він бо, бачте, почав і скінчив свою службу за лікаря у флоті, разів зо два їздив довкола світа, покинув службу та й одержує собі повну пенсію. Та тепер приватно лікарює в нашого Амфітріона; цей же подарував йому, як додаток, ще й хутір. Чого ж іще? Живи та Бога хвали.
– А давно вже він тут живе?
– Та, мабуть, буде трохи більш, як десять років.
– А що, вони мають сім’ю?
– Ні, тільки вдвох. Правда, під їх безпосереднім доглядом виховуються дві доньки дідича – гарненькі діти – і вони, можна сказати, стали їм за рідних дітей. Одній, мабуть, буде вже років із шість, а друга роком молодша.
– Чом же це їх не видно було на балі? Адже ж я певен, вони «качучу» танцюють. А самі гаразд знаєте, яка це оздоба бала.
– Ні. Я певен, що вони не танцюють качучі, і, розумієте, мати хоче виховати їх у дійсній самоті, а потім випустити у світ зовсім невинних, неначе двоє пташенят з-під крильця. Мені, знаєте, ця ідея дуже подобається: морально-філософічна і, можна сказати, поетична ідея. А на вашу думку як?
– Справді, поетична ідея та ніяк не більш.
Я й не гадав, одначе, щоб у Софії Самійлівни були діти. Вона ще така свіжа!…
– Та прекрасна, додайте!
– Справді, прекрасна.
Тоді саме стрів нас селянин і, знявши свого солом’яного бриля, поклонився. І, коли вже ми проїхали повз його, він усе ще стояв без шапки та дивився на наш екіпаж, мабуть, міркуючи: «Чорт його зна, що воно таке, – чи воно пани, чи воно жиди?» Пани, що з бала повертаються…
Певне, ви бачили луб’яний малюнок [40], як жиди на шабаш поспішають. Багато було спільного між цим малюнком та нашим екіпажем, а то й пасажирами. Як же тут було селянинові не зупинитися та не полюбуватися з такого величного поїзду? А треба вам сказати, що курява не ховала нашого величчя, бо ми їхали ходою, й тільки наші особи стирчали з глибокої жидівської брички, а сам господар ішов пішки, поганяючи свою змарнілу шкапу.
Декілька разів долітали до мене якісь жидівські слова, що з зітханням промовляв їх наш фурман, і так гостро промовляв він ту ж саму фразу, що я мимохіть завчив її і просив його перекласти. Але він довго не згоджувався, запевняючи мене, що то були негарні слова:
– Такі погані, – додав він, – що про їх і думати не личить, а не то, щоб їх іще говорити.
Але ж я пообіцяв йому гривню [41] міді на горілку й, він, подивившись на мене неймовірно, промовив:
– «Уні хушавке мес», – по вашому значитиме, що жива людина без грошей однаково, що й мертва.
Суща жидівська приказка!
От ми й їдемо собі повагом доріжкою поміж розкішним рястом, що був освічений ранішнім сонцем. Роса вже трохи підсохла, й коники починали по зелених житах своє цокання, таке тихе, таке мелодійне цокання, що як би була не вкусила мене муха за ніс, я б, певне, заснув. Зігнавши кляту муху, я мимохіть глянув уперед. Боже мій!, Та відкіля ж усе оце взялося?
На рівній зеленій поверхні, можна сказати, перед самим носом визирнули верховини тополь, потім показалися зелені маківки верб, потім попід горою розіслався цілий гай, а за ним на цілу долину розляглося, ніби біла скатерть, тихе прозоре озеро. Чудова, для душі радісна картина.
Я розштовхав свого товариша й показав йому рукою на величний краєвид.
– Це хутір Антона Карловича. Ми встанемо отут та й підемо гайком пішки, а він хай стане біля шинку під горою.
Напутивши так жида, пішли ми просто на гайок, але ж ми потрапили в гайок не так легко, як думали, бо він був окопаний досить широким ровом, а супротилежний бік рова був обсаджений агрусом.
Узявшися з приятелем попід руки (чого я, між іншим, не можу терпіти), пішли ми здовж огорожі, що була обсаджена високими тополями. З-за тополь де-не-де просвічували молоді березнячки, або темнів тонкий молодий дубняк, а то стрункий ряд тополь відразу переривав старий дуб, що сів над самісіньким ровом та й простяг своє мальовниче гілля далеко за рів аж на шлях.

Пройшовши доброї пів верстви, дійшли ми аж до повороту огорожі та й повернули ліворуч на стежку, що йшла з гори рівнобіжно з ровом. На цьому повороті одкрилося нам у всій своїй красі тихе ясне озеро, облямоване густим зеленим очеретом та величезними розлогими вербами. Мені так хотілося підійти до озера, та впірнути разів зо два в його прозору воду. Але мій поводатар завважив досить виразно, що це зовсім не личить, бо ми саме тоді підійшли до воріт парку, біля яких росло дві старі верби. Ми легко відчинили ворота і ввійшли в парк. Довга тінява доріжка вела до будинку, що одалеки білів крізь гілля. Не доходячи до будинку, побачили ми осторонь недалеко від доріжки людину в білій полотняній блузі, у простому солом’яному брилі та з сигарою в зубах.
– Антоне Карловичу, добридень вам! – загукав мій поводатар. Постать у блузі зняла бриля й, вийнявши сигару з рота, промовила:
– Позвольте, будьте ласкаві!
Ми підійшли один до одного ближче. Це був сам господар парку, чи хутора, свіжий, присадкуватий дід із чистою німецькою фізіономією. Поводатар мій рекомендував мене з усіма епітетами, а Антін Карлович із добро-сердешною усмішкою простяг до мене руку і промовив:
– Дуже радий!
Я теж зі свого боку промовив якусь лаконічну ввічливість, і ми знов вийшли на доріжку. Не встигли ми зробити кілька ступнів, коли це з-за куща пахучої черемхи у квітках вибігли до нас дві прекрасні біляві дівчинки років по п’ять або по шість, та й кинулися до Антона Карловича, гукаючи:
«А що, злякали, злякали!»
Антін Карлович мовчки показав їм рукою на нас, і дівчатка покинули його та й сховалися за кущ черемхи.
Тим часом вийшли ми на зелений лужок, що прилягав із одного боку до озера, а з другого до ганку чистенького біленького будиночка, що кругом був обсаджений кущами бузку.
Дивне враження зробила на мене ця тиха, граціозна картина…
Слідком за нами вибігли дівчатка на лужок, а з будинку на ганок вийшла молода, вродлива жінка з книгою та з парасолькою в руці, та й пішла до дітей. То була, як я потім довідався, гувернантка француженка.
Ми зійшли на ганок, і господар запросив нас відпочити в холодку, а сам пішов у будинок.
На дозвіллі я любував із дітей, що гралися на зеленому лужку, та, казати правду, зі стрункої, величної постаті, вродливої гувернантки, і так я залюбувався, що й не примітив, як на ганок вийшла до нас сама господиня. Уклонившися, я прохав вибачення за свою невважливість.
– Нічого, нічого, любуйтеся! У нас, дяка Богові, є з чого любуватись.
І вона, лукаво усміхнувшись, звернулася до мого товариша. Той почав був мене рекомендувати, але ж вона промовила до його нецеремонно:
– Не турбуйтесь лишень, мені вже Антін Карлович рекомендував. Розкажіть лишень краще, як ви там веселилися на балі?
Мій приятель почав описувати їй бал, а я тимчасом став роздивлятися нецеремонну панію.
Це була гарна брюнетка, принаймні, років тридцять п’яти, з великими виразними карими очима, з досить свіжим, як на її вік, рум’янцем на повних щоках, з трохи кирпатим носом, з прегарними білими чималими зубами та ледве одвислим підборіддям. А взагалі вона була сущим типом Українки. Навіть голос її та особливо вимова нагадували мені мою землячку, яку «чиновницю» середньої руки або високої руки, жінку протопопа, дарма що убрана вона була, як справжня пані.
– А, нуте вас із вашим балом! – проказала вона скоромовкою, стала на дверях та й зацокотіла: – Прошу найпокірніше до покоїв! Ви хоч і з бала сьогодні, та, певне, ще не пили чаю. По правді кажучи, й ми тільки-що встали.
Я пішов слідком за господинею, а товариш мій, як людина знайома з місцевістю, пішов одшукати жида та клопотатися про помешкання.
У першій світлиці, досить великій, зустрів нас Антін Карлович уже не в полотняній блузі, а в сірому пальті з літнього тріка, і просив мене сідати без церемонії.
– А ви, Маріяно Якимівно, пошліть свою Оришку, хай кличе до снідання Адольфіну Францівну з дітьми.
Господиня покликала слугу, скромну й милолицю дівчину в сільському убранні, загадала їй щось чистою українською мовою, і та вийшла зі світлиці. Через кілька хвилин увійшла до світлиці гувернантка з обома дівчатами, а за нею й мій товариш. І всі ми сіли круг столу: на столі пишався вже здоровенний самовар.
Якби я не знав, чиї то були діти, дак я б подумав, що Маріяна Якимівна була їх дійсна мати: так любо, так як матінка любо поводилася вона з ними. І, на превелике диво, вона, звертаючись до гувернантки, розмовляла з нею по-французьки… От тобі й «чиновниця» середньої руки, от тобі й жінка протопопа вищої руки! – подумав я. Маріяна Якимівна просто зачарувала мене, і. як би вона зверталася була до своєї Оришки московським діалектом, дак я б подумав, що маю щастя бачити перед собою, принаймні, графиню, або хоч просто даму вищої сфери.
Така вже сила упередження проти своєї рідної мови!…
За чаєм принагідно довідався я про ймення двох дівчаток. Одну, здається, старшу (вони були однакові на зріст) звали Лізою, другу Наталею. І так вони скидалися одна на одну, що, коли б пересадили їх з місця на місце, я б не знав, котра з їх Ліза, та котра Наталя. А обидві вони занадто скидалися на свою любу матусю.
Господиня, між іншим, звернулася до мене й поспитала, чи сподобався мені концерт у Д…
– Вже, певне, там не обійшлося без концерту? – додала вона.
Я потвердив.
– А який віолончеліст? Хіба не правда – прекрасний?
– Прехороший! – відповів я.
– Це наш великий приятель, і, окрім того, що він прегарний артист, треба знати, що він людина найніжнішого, найблагороднішого серця. Та що маєш діяти? – додала вона з зітханням. – Ліза й Наталя плачуть, коли не бачать його днів зо два, а про Адольфіну Францівну нема чого й казати, – промовила вона, жартуючи, і цмокнула гувернантку в щоку, що та аж запалала, з чого я примітив, що вона розуміє по-московському.
Мені було дуже приємно чути таке про людину, яку полюбив я від одного разу, як щось близьке до мого серця.
Після чаю Антін Карлович звернувся до нас і запросив до своєї хати.
– Це я до їх тільки в гості приходжу, а хата моя в саду.
І він узявся за свій бриль. Ми зробили те ж.
Біла, укрита соломою хата, до якої привів нас Антін Карлович, стояла в садку й була разом і за кабінет Антона Карловича й за роздягальню. Чисто німецька вигадка.
Хата Антона Карловича, як узагалі українські хати, була перегороджена сіньми на дві половини: на світлицю з хатиною й на так звану комору. У коморі, куди світло приходило крізь одно вікно, була в його аптека та бібліотека, а в сінях лабораторія. Це, можна було думати, через те, що на широкій грубі стояв алембік, реторта [42] та скляні й глиняні баньки. Стіни світлиці, чи кабінету, були оздоблені луками, стрілами, томагавками та іншою зброєю хижаків, а це свідчило про довкола-світню подорож Антона Карловича.
Попід стінами стояло дві кушетки, поміж ними біля стіни простий дубовий стіл, а на йому електрична машина.
– Чи не спочинете ви лишень із дороги, а я тимчасом навідаюсь у Д… Я ж їхній домашній лікар. До побачення!
І він зоставив нас у свойому кабінеті повними господарями.
– От не гадав я, рушаючи на бал, попасти в кабінет ученого подорожника, а до того – подорожника скромного! – вголос подумав я, коли ми лишилися вдвох.
– Та що це! – промовив до мене товариш. – Ви зазирніть у кімнату, от де рідкості!
І справді рідкості!… Вподовж усієї кімнати під стіною широкий стіл дубовий, заставлений найрізноманітнішими та прегарними черепашками тропічних морів і посеред столу, саме проти вікна, плоска скринька, завдовжки й завширшки з аршин, із скляним віком: у скриньці нумізматичні [43] рідкості Антона Карловича.
Поміж монетами різної величини й форми побачив я австрійський таляр XVII, віку, на йому глибоко була видавлена печатка з московським гербом.
– Чи не правда, цікава монета? – промовив до мене товариш, показуючи на таляр: – або, краще мовити, цікава печатка.
– Але ж що воно значить ця печатка? поспитав я.
– А от бачте що. Як ходив року 1654 чи 1655 наказний гетьман Іван Золотаренко [44] з українськими полками, дак наші козаки не хотіли брати платні московською монетою, от їм і дано австрійськими талярами, положивши на кожний таляр московську печатку.
Надивившись на рідкості Антона Карловича, я вийшов у сад, лишивши свого товариша помріяти на самоті, цебто, трішечки поспати.
Я обійшов увесь сад, чи, краще мовити, парк і не міг досить налюбуватися красою дерев та чистотою доріжок і взагалі щиро-німецькою охайністю, з якою все оце ведеться. Наприклад, у кого ви побачите, окрім німця, щоб поміж садовиною були посаджені кавуни, дині й навіть кияхи? В Німеччині це річ зрозуміла, але ж у нас це просто неможливо… З саду вийшов я на греблю, обсаджену вербами. Налюбувавшись чистеньким, чепурненьким млином на одно колесо та пройшовши гатку, опинився я на селі.
Село, може, всього-на-всього хат із двадцяток. Але як ото все хороше! Що не хата, то й картина!
«От», подумав я, «й невелике село, та веселе!» Наважився я поспитати стрічного селянина, чи не можна буде в їх найняти коней до Прилуки.
– Можна, чому не можна, хоч пару, хоч дві пари, дак можна!
– От і добре. Дак я зайду опісля, поторгуюся.
– Добре, поторгуйтесь.
За селом побачив я панську стодолу, а коло неї скирти всякого збіжжя. Підходячи до стодоли, стрів я токового, й він показав мені підлеглий йому тік, чи гумно. Я не агроном, дивився на все поверховно, та все ж із того, що побачив та почув, вивів я, що не пошкодило б, мабуть, і завзятим агрономам повчитися дечого від Антона Карловича або хоч від його токового.
Питав я в токового і про винницю [46], через що, мовляв, Антін Карлович, маючи стілько хліба, не спорудив собі й досі хоч невеличкої винниці, й одержав відповідь:
– Бог їх святий знає! Я й сам казав їм, щоб спорудити хоч невеличку. «На що?» – кажуть: – «щоб п’яниць голісіньких пускати по світу? Не треба!» Вони в нас такі чудні й, боронь Боже, як вони тієї проклятущої горілки не люблять.
– Справді, чудна людина! Ну, а п’яниці в вас є на селі?
– Ні однісінького!
– Добре. Куди ж ви збуваєте своє зерно?
– Куди збуваємо? Нікуди більше як у Д… Бачте, пани бенкетують, а мужики голодують. Та ще мало цього: на селі, окрім корчми, – що вулиця, то й шинок, а в кожному шинку для принади катеринка виграва. От бідний мужик пропиває під німецьку музику останню нитку. Сказано: мужик – дурень.
«За те пани примудрилися! О, філантропія!» – подумав я й попрощався з токовим.
Підходячи до греблі, мимохіть став я, щоб полюбуватися старими вербами, що поспускали свої довгі зелені віти у світлу прозору воду. А з-за того розкішного гілля, з супротилежного боку ставка визирає з темного рясту біленька хатка Антона Карловича, що так любо усміхалася, і наче красуня та любується своєю вродою перед дзеркалом, так вона любується собою у прозорому тихому озері.
«Благодать!» – подумав я й пішов через греблю до чепурненької хатки.
Тим часом Антін Карлович повернувся од своїх пацієнтів і, на» превелику радість, привіз зі собою любого мого віртуоза. Ми зустрілися з ним на вході в сад і приязно привіталися, наче найдавніші знайомі.
До нас вийшла Маріяна Якимівна й, нецеремонно взявши мене за руку, промовила:
– Ви мусите бути щира душа, коли полюбили нашого любого Тараса Федоровича. Від щирої душі вам дякую.
Я мовчки поцілував її в руку. Тим часом підійшов до нас Антін Карлович.
– Ось глянь, глянь, що наш гість виробляє! – промовила вона до чоловіка.
– Нічого, нічого, – говорив Антін Карлович, усміхаючись. – А чи не краще буде, коли ми підемо та побалакаємо з борщем. Як на вашу думку, Маріяно Якимівно?
– А й справді краще! Прошу покірно, панове! – промовила вона до нас, і ми пішли обідати.
А чи багато з вас є, панове, таких, щоб, маючи хоч одну кріпацьку душу, посадовили попліч себе кріпака, хоч би той кріпак був найбільший геній на світі? Певен я, що не знайдеться ні одного, окрім щиро-благородного Антона Карловича!
Тарас Федорович сидів між пустотливими Лізою й Наталею, і вони не давали йому, бідному, спокою за ввесь час обіду. Чудова, благородна рівність!. От би як треба людям жити поміж собою! Та що маєш діяти? Не можна! Між іншим почув я декілька французьких виразів, що висловили їх Тарас Федорович та гувернантка. Оцим до останку заполонив мене мій любий віртуоз.
По обіді ми, цебто чоловіки, рушили до Антона Карловича в хату покурити.
А що я не курив, і віртуоз мій теж ні, дак ми й пішли собі гуляти по саду, аж покіль не вийшли на невеличку прогалину, де стояв добрий стіжок свіжого сіна. Не встояв я проти такої могутньої спокуси. Скинувши краватку та сюртук, ліг я на пахуче сіно, а за мною, розуміється, й мій товариш теж. Щоб не подужала дрімота, повів я здалека розмову про двох дівчаток, що жили ніби за годованок у вельми поважаного Антона Карловича.
– Які любі, прехороші дітки! – промовив я.
– І, додайте, щасливі діти. Не тямлю я, що б із їх і було, коли б біля нашого розкішного села не було оцього хутора й цих добрих людей!
– А розкажіть мені, справді, що то воно за оригінальна мати, що виховує своїх дітей таким робом? Мені здається, що для дітей такого віку ніхто не спроможеться заступити матір.
– Отже Маріяна Якимівна спромоглася. Ось що. Софія Самійлівна, мати їхня по назвищу, великосвітова панія, а головна річ – красуня…. Красуня соромиться, коди її запитає хто про здоров’я її дітей. Це їй однаково, що сказати: «Як ви змарніли, Софіє Самійлівно!» А до того, як світова панія, вона після кожного бала (а їх у нас на рік буває три, переступного – й чотири) мусить віддавати візити своїм гостям. А гостей, ви самі бачили, скілько понаїздило. А от сімнадцятого вересня двічі стільки наїде, без огляду ні на яку догоду, через те, що тоді саме вона іменинниця. Поки повіддає візити, зирк – другий бал готується, далі третій… Отак рік і минає. А далі, коли вибереться час, треба й до Петербурга поїхати: «А то», каже, «між цими хахлами зовсім зачерствієш!» Самі міркуйте, чи до дітей їй при такому житті? І, на мою думку, вона нічого кращого й видумати б не змогла, як оддати їх до рук Маріяні Якимівні?
– Я з вами згоден, що вони зробили розумно, але чи гарно, це інша річ.
– Певне, тут серце матері заховалося під себелюбством світової красуні. Проте ж оце якось нещодавно я чув, згадувала вона про їх. Років через два хоче вона вирядити їх до Смольного інституту [47]. «В полтавському», каже, «поробляться вони ,хахлачками’».
– І то правда. Як же вона не побоялася віддати їх Маріяні Якимівні? Чи їй здавалося, що можна лиху запобігти, коли будуть із ними француженка-гувернантка та слуга-німкеня.
– Де там! Німкеня сама незабаром зробиться «хахлачкою», а про гувернантку нема чого й казати. Ось слухайте, що я вам скажу. Адольфіна Францівна забажала вчитися московської мови. От Маріяна Якимівна її й учить; але ж, замість московської мови, вивчила її по-українському. Софія Самійлівна трохи не посварилася через оце з Маріяною Якимівною. І знаєте, що ще: вона чудово співає деякі наші пісні. Проситимем її, хай заспіває нам хоч однієї.
– Неодмінно!
– Ось вони, ось вони! – почули ми недалечко дитячі голоси, і ледве встигли ми одягти сюртуки, як підбігли до нас Ліза й Наталя, та, вхопившися за поли сюртука Тараса Федоровича, потягли його в сад, промовляючи:
– Ходімо, ходімо! Неня просить вас грати.
Пройшовши кілька ступнів за артистом, побачив я Адольфіну Францівну, що прихилилася до дерева, і, підійшовши до неї, промовив якийсь комплімент по-вкраїнському; вона, трохи усміхаючись, зовсім несоромливо одповіла мені: «Спасибі!» Ми пішли слідком за дітьми, розмовляючи, наче близькі знайомі. Між іншим, як доказ свого знання української мови, гувернантка прочитала [48] мені два рядки:
Катерино, серце моє,
Лишенько з тобою…
І так любо, так виразно прочитала вона ці вірші, що, коли б я був не знав, що вона француженка, дак, не вагаючись, мав би її за мою щиру землячку.
Упадаючи біля m-lle Адольфіни по-«хахлацьки» на французький лад, ми трохи відстали від дітей та заарештованого артиста, а коли надійшли до будинку, наш артист на ганку грав уже українську пісню до танців, а Ліза та Наталя, перед ганком із попідійманими рученятами, наче плещучи, танцювали, промовляючи:
«Гоп-чук гречаники,
Гоп-чук печенії»…
Антін Карлович, сидячи на ганку, сердечно усміхався, а Маріяна Якимівна брала раз-по-раз дітей на руки й цілувала з найщирішою ніжністю матері. Віддалеки стояла німкеня-прислужниця й, розворушена жвавим мотивом пісні, ляскала пучками в такт.
Тільки простодушні щасливці можуть виявляти зі себе таку картину!
В саду, окрім хати Антона Карловича, була ще невеличка хатка з піддашшям, і, замість призьби, стояли навкруги гратчасті дерев’яні ослони, а перед хаткою стара липа; округ неї теж був ослін, тільки не дерев’яний, а дерновий. Хатка ця була майстерня, чи робітня Маріяни Якимівни. Тут сушила вона садовину, варила варення й готувала різні настійки та чудові наливки. А під липою відпочивала Маріяна Якимівна.
В оцю хатку на ціле літо виносили фортеп’ян, бо Маріяна Якимівна, дарма, що була вже у прозаїчному віку й піклувалась про наїдки та напитки, в душі була артистка й любила на дозвіллі забувати своє прозаїчне існування насущне й носитися у згуках, у небесних краях божественної фантазії.
Часто й довго, сидячи під липою, добрий Антін Карлович слухав холодні поетові думи практичні, курячи свою цигарку. Ніби сніг після проміння весняного сонця, німецька фантазія оживала, тухла в роті сигара, і старий молодів.
В оцю таємну хатку просила Маріяна Якимівна своїх гостей чаю пити.
Після чаю засвітили в хатці свічки. M-me Адольфіна, не відмагаючись, як те звичайно бува з гарними паннами, сіла за фортеп’ян, Тарас Федорович узявся за віолончель, й після кількох акордів, тихо, гарно, наче з неба, розтяглася одна з божественних сонат божественного Бетховена [49].
Ми зосталися під липою й, за ввесь час сонати, сиділи, притаївши духа; навіть жваві діти – й ті пригорнулись до Маріян Якимівни, затихли й, тільки усміхаючись, позирали одне на одного. Після сонати Бетховена програли з однаковим хистом іще дві сонаті Моцартові [50], потім деякі місця зі славутного «Реквієма» й, нарешті, зовсім несподівано:
«Ходить гарбуз по городу…. »
Діти біля Маріяни Якимівни закричали, а Антін Карлович пішов у хатку запалити цигарку. Тарас Федорович виробляв такі варіації на цей поспів на-пів веселий, напів сумний, що діти знов притулилися мовчки до колін Маріяни Якимівни, а в Антона Карловича знов погасла сигара.
Чи багато людей, що мають долю блискучу й розкішну, проводять свої довгі вечорі так нецеремонно, просто й разом так прекрасно, як ми, люди прості, сливе бідні, провели цей вечір незабутній? Певен я, що небагато. А виходить, що справді прекрасне й величчя духове не вимагає ніяких прикрас позлотистих або й золотих.
Скінчивши варіації, артисти наші повиходили з хатки до Маріяни Якимівни, щоб вона заграла їм що. Вона одмагалася. Ми й собі пристали до їх, але ж ніщо не помагало.
– Нехай – каже, – я вам завтра заграю, а то сьогодні це значитиме: після меду та – хрін. Ходімо краще гуляти. Он гляньте, вже й місяченько з-за дерев визирає. І з цими словами вона ввійшла в хатку, погасила свічки, причинила й замкнула двері, і всі ми, весело балакаючи, пішли любуватись, як визирає повний місяць з-за млинів та старої верби й вилискується в темній воді прозорій.
Я зовсім був зачарований і декораціями й цими простими, добрими людьми.
Довго ще гуляли ми по саду удвох із Тарасом Федоровичем, що прямо причарував мене до себе.
Він, як це звичайно було з довірливими людьми, розповів мені історію свого сумного дитячого віку, без ніякого з мого боку домагання, як це теж звичайно бува з письменною братією. Він через те розповів мені, що я з увагою, або краще мовити, з почуттям його слухав.
– Батька, – казав він, – я не пам’ятаю, й моя мати ніколи мені нічого про його не говорила. Хати в нас теж своєї не було, й ми, як у нас кажуть, жили в сусідах, цебто, переходили від одного чоловіка та до другого, аж поки я не почав ходити. Тоді вона, бо стала вже вільніша, хотіла була найнятися до кого на рік, але ж ніхто не хотів наймати її, не знаю через що: може, через мене, або що вона була така худа, та бліда..! Дак от, обійшовши марно всі села, найнялася вона, нарешті, до жида-шинкаря. Не можу вам сказати, скілько саме років служила вона в жида, знаю тільки, що я був чималий хлопець, як вона вмерла. А вмерла ж вона, скілько я згадаю, на сухоти. І, як тепер пам’ятаю, за кілька день до смерті прийшла вона до своєї хижки, або, краще мовити, стайні з худобою, лягла, та вже більш відтіля й не виходила. За кілька хвилин до смерті приніс я їй води в питуні [51]. Та вона не мала вже сили пити й балакати теж… Вона тільки поманила до себе рукою й, коли я нахилився до неї, ледве-ледве доторкнулася рукою до моєї голови, поцілувала мене, й дві сльози викотилися з її очей померклих. Потім вона тихо зітхнула й умерла.
Соцький поховав її за того карбованця, – що жид не додав їй за роботу. А я швендяв по селу, аж поки не пристав до валки старців. Між старцями був сліпий козак, чи бандурист, йому мене й нараяли, як скромного хлопця. От він і взяв мене, замість попереднього свого поводатаря.
А, знаєте, мені до вподоби було моє нове становище через те, що я мав хоч деякий, а все ж таки притулок. А ще більш до вподоби був мені сліпець, що я водив. Це був іще молодий чоловік і, пам’ятаю, сухорлявий, та з довгими пальцями. Особливо ж мені подобалось, коли він сам собі, перебираючи повагом на бандурі струни, тихенько співав:
«На морі синьому, на камені білому
Ясний сокіл квилить-проквиляє…»
Щось надзвичайне з’являлось моїй дитячій уяві у згуках та словах цієї сумовитої пісні.
От такий самий, як тепер, був у Д. бал, з тією тільки різницею, що тоді й старцям готували страву, а тепер уже не готують. От і ми з валками старців прийшли на обід. Сидимо ми ото собі під деревом, і, ждучи обіду, наладнав кобзу й заграв мій кобзарь. Народ так і оточив нас навкруги. От він виграває, а я дивлюсь набік, та й бачу: до нас пани з паннами. Народ, звісно, зараз розступився перед панами, і сама Софія Самійлівна підійшла до мене. Вона похльоскала мене по щоці й промовила: «Який гарненький!» І, обернувшись до панів, проказала: «Я неодмінно візьму його за пажа до себе!»
Так і сталося! Другого дня я був уже між челяддю. Та коли ж виявилося, не знаю через що, що я невдатний на пажа, дак мене почали вчити співати; я мав успіх. А потім стали вчити і грати, попереду на скрипці, а потім на віолончелі. От вам моя проста історія, – додав він та й замовк.
– Сумна, по правді кажучи, історія.
– Що ж діяти? Минуле моє справді сумне, але теперішнє таке безнадійне, таке безрадісне, що коли б не ці щирі люди, то я б не знав, що зі собою й робити.
– Не зневіряйтесь, мій друже, кохайтесь у свойому прекрасному мистецтві, і Господь заспокоїть вашу страждущу душу й пошле вашому терпінню щасливий кінець.
– Не знаю, чи знайде мій лист Михайла Івановича в Петербурзі?
– О, певне! Він нікуди не поїхав: це було б відомо..
– Та чи й можна ж сподіватись, що лист мій що-небудь удіє?
– Запевне. Я дуже добре знайомий із Михайлом Івановичем. Це предобра, що-найщиріша людина! Одно слово, це артист із дуже м’яким серцем! Ще ось що. Завтра я розлучуся з вами надовго а, може, й на завжди; але ви, й оці люди добрі, й оці години, що провів я вкупі з вами, такі дорогі мойому серцю, що для мене були б найкращим дарунком од вас хоч і коротесенькі листи. Прошу вас, пишіть до мене хоч деколи. А про наслідки вашого листу до Михайла Івановича неодмінно сповістіть мене. Завтра я дам вам свою адресу.
І він обіцяв мені вести свої записки й засилати їх що-місяця до мене, замість листів.
– Мені так приємно, – відповів він, – викладати вам свою душу, і ви з такою увагою слухаєте мене, що я й тоді в’являтиму собі, наче оповідаю вам особисто про мої враження.
В хаті Антона Карловича горіло ще світло, коли ми підійшли до неї, але руху вже не було ніякого. Вергілій мій так пильно хропів, що було чути аж за хатою. Незабаром і ми почали йому підтакувати.
Другого дня вранці я пішов був на хутір найняти коней із возом, щоб їхати з товаришем до Прилуки, коли це Антін Карлович доганяє мене вже на греблі й завертає додому, кажучи, що чемні люди так не роблять, а Маріяна Якимівна не хоче й слухати, щоб ви раніш, як днів через три, покинули нашу оселю. Діти – й ті навіть заплакали, почувши про такий ваш неделікатний учинок.
Від Маріяни Якимівни вислухав я ще докладнішу рацію:
– І не думайте, й не гадайте, – казала вона. – Як на світі живу, то ще не бачила, щоб звичайні люди другого ж дня з гостей їхали, навіть і на мужицьких конях! Цього не тільки в нас, а, мабуть, і в німців не водиться. Чи так, Антоне Карловичу, ти ж німець? Га?
– Такий я німець, як ти німкеня, – промовив Антін Карлович та й засміявся.
– Ось і Тарас Федорович останеться в нас, – додала Маріяна Якимівна. – Тепер йому після бала зовсім нема чого там робити. А Адольфіна обіцяє нам сьогодні співати українські пісні; діти ж обіцяють вам танцювати хоч цілісінький день «гречаники».
– І метелицю, матусю, – разом промовили обидві дівчинки..
Не було сили змагатися, й я згодився. Вергілій мій забалакав був про службу, про обов’язки та про шкільного куратора.
– Вже хоч би ви мовчали! Носиться зі своїм куратором… їй-Богу, правда! А ще старий знайомий. Ходім лишень краще до моєї хати чай пити, а то з вами не збалакаєш.
Переглянулись ми з Вергілієм та й пішли мовчки за Маріяною Якимівною.
Ще два дні гостювали ми в цих людей щирих і за сей час намалював я олівцем декілька краєвидів щасливого хутора й тільки сливе рисами всю нашу компанію; на першому плані помістив я Наталю та Лізу, що танцюють «гречаники». Все оце ледве-ледве накидано. Та ось уже двадцятий рік минає [52], як любувався я цією живою картиною, а, дивлячись на цей ескіз, я ніби знов любуюся нею, і навіть чую скрипку та ляскання пучками Німкені-прислужниці.
Мені здається, ніякий геніальний опис особи та місцевості не може так оживити давно минулого, як декілька смуг, проведених удатно олівцем. Принаймні, це так упливає на мене.
Четвертого дня нашого перебування на благодатному хуторі, так у годині десятій ранку, проводили нас, наче найближчих друзів своїх, привітні та щасливі мешканці хутора цілою родиною. Навіть Наталю та Лізу взяли зі собою. І проводили нас не тільки через греблю, навіть через село, аж до самої клуні. Тут сіли ми на спокійну натичанку Антона Карловича, запряжену парою добрих коней, та й рушили.
Довго стояли друзі наші на одному місці й махали нам хустками. А одна дівчинка, щоб краще було видко її хустинку, скочила до Антона Карловича на плече, й пильно махала нам хустиною… Натичанка покотилася швидче й швидче, й купка друзів наших ледве була примітна на обрії. Ще чверть верстви, маленька долинка – й друзі наші зникли за круговидом. Ще раз зиркнув я назад, виїхавши на горб – овва! Окрім клуні та скирт, нічого не було навкруги видко.
Сумно стало мені, так сумно, наче я прощався зі своїми родичами на час довгий, необмежений. Воно так і сталося.
За ввесь час подорожі приятель мій мовчав; я був дуже радий цьому, бо не почував у собі хисту розмовляти про найзвичайніші речі. Небавом на обрії показалося наше місто Прилука, а трохи ближче з-за темного гаю визирали білим залізом укриті бані соборної церкви Густинського монастиря.
Коли проїздив я повз цей замок-монастир, що потроху оновлявся, дуже неприємно вразила мене нова башта на чотири вугли, ще не побілена, з плоскою покрівлею, наче каланча [53].
– Що воно за диво стирчить ото? – запитав я свого приятеля.
– Це дзвіниця оновленої домашньої настоятельської церкви, що над малою брамою.
– Певне, вже якийсь мастак – костромський мужичок спорудив таку будівлю!
– Ні, вибачайте, не мужичок, а справжній патентований майстер.
– Та й по-мистецьки ж підробив він візантійський стиль!
– Не глузуйте лишень, будьте ласкаві, з нашого майстра! Його ганять, і грошей не дають. А ось як поїдете з Прилуки до Ніжина, дак побачите в селі дідички N. справдішній «храм царя», цим таки майстром споруджений. Вже на що наш посвячений знавець та покровитель мистецтва, можна мовити, меценат нашого часу, N. N., а й той глянув, та тільки рота роззявив; про непросвіченого ж нема чого й казати.
– Честь та слава майстрові вашому!
Тим часом в’їхали ми в місто, а через годину я вже прощався з шановним педагогом, просячи його записувати на користь науки все, що доторкається археології і взагалі народного характеру, цебто, прислів’я, приказки, пісні, перекази й таке інше. А найпаче просив я його сповіщати мене іноді про наших добрих друзів на хуторі. Він обіцяв мені виконати все, коли стане сили;
І ми розлучилися, і розлучилися на довго.
Розлучаючись із моїм провідником, я й не гадав тоді, що ми на довго-предовго розлучаємось; я гадав тоді, що та ж київська Археографічна Комісія й на той рік поручить мені поїхати по Вкраїні, – я буду в Чернигові, а звідтіль поїду через Ніжин на Прилуку й по дорозі гляну на хвалений той «храм», споруджений коштом дідички N., а в Прилуці погостюю в мого Вергілія день-два, та, коли буде можна, навідаємось до Антона Карловича та до Маріяни Якимівни й налюбуємося з їх прегарного хутора. Так гадав я тоді, та… не так склалося, як ждалося. Вийшло те, що я цілих двадцять років (після мого виїзду з Прилуки) Києва, Чернігова, Ніжина, Прилуки й мого Автомедона [54], хутора й усього, що бачив я там прекрасного, не тільки не бачив, але навіть цілих двадцять літ не бачив моєї любої України і згука рідного не чув.
От що доля іноді з нами діє! Після двадцятилітньої мандрівки по чужині повернув я на Вкраїну. Переїздячи через смиренне місто Прилуку, згадав я сіренький будинок на розі двох брудних вулиць і сказав фурманові зупинитись біля того мізерного будиночка. Зліз я з воза, ввіходжу у двір, мене зустрічають два хлопчики; я питаю, чи тут живе Іван Максимович С.
– Тут! – відповідають разом обидва хлопці.
– Чи він у господі?
– Нема! Вони у школі.
– А чи нема в вас дома кого старшого од вас?
– Є мати дома, та тільки вже відпочивають; ось ми її розбудимо.
– Не треба, не будіть. Я потім зайду.
І поїхав на поштову станцію.
День був прехороший. Вже вечоріло. Поскладавши свої пакунки та торбинку на ганку станційного будинку й віддаючи подорожню доглядачеві, прохав я його не запрягати коней.
А далі сів на своїй мізерії, на пакунку б то, й почав малювати муровану церкву, прехороше освічену вечірнім сонцем. Церква та якась незграбна, але досить оригінальна своїм штибом. Збудовано її коштом прилуцького полковника Гната Г. Це той самий Г. [55], що перший покинув Мазепу і пристав до царя Петра; за це після смерті полковника Носа дано йому прилуцьке полковництво й обдаровано великими маєтностями в тому ж таки полку.
Поки змалював я цей пам’ятник славетного полковника, сонце стояло вже на вечірньому прузі, і юрба школярів показалася на вулиці, а трохи згодом рушила по вулиці сухорлява, зігнута постать, із парасолем, замість ціпка, в руці. Це був мій Вергілій, і я трохи чи не тюпки побіг до нього назустріч.
Довго стояли ми серед вулиці один проти одного й, нарешті, після довгих згадок, він простяг до мене руку і промовив:
– Антикварій! Антикварій! Дак. оце ви?… А я вже зовсім був поховав вас!… Та як же ви перемінились! Зовсім було не пізнав вас…
– Спасибі ще, що хоч згадали.
– Та я вас завжди згадував, тільки з обличчя не пізнав. Прошу ж вас, будьте ласкаві одвідати мене в моїй келії убогій.
І, розмовляючи, підійшли ми повагом до -брами сіренького, давно мені знайомого будинку.
Біля брами, як це звичайно буває по маленьких містах, стояла лавка, що вже вросла в землю. Ми мовчки глянули на неї й сіли. ,
– Еге, дак от ви й помандрували, – сумно промовив Іван Максимович. – І світа божого побачили, певне, й за границею нераз побували… А я, як заліз у цей темний куток, дак і на світ божий не показуюсь: сиджу собі, можна сказати, без жадного руху.
І довго ми балакали, згадуючи своє минуле. Між іншим, він розповів мені, що незабаром після нашої розлуки він одружився з благородною й гарно вихованою, хоч і вбогою, дівчиною.
– Думав, – каже, – я з нею свій вік звікувати у щастю та в любові, але Бог судив мені коротати свій вік самотою!…
І старий заплакав.
– Братику! – обізвався жіночий голос з-за брами, – ходіть лишень до хати, час вечеряти, діти хочуть спати.
– Нагодуйте їх, сестричко, та й покладіть, а ми ще трошки посидимо отут. Сестро! З нами сьогодні гість вечерятиме, дак ви б там чого-небудь додали, хоч карасики засмажили, чи то послали Веклу, знаєте, за тим…
– Добре, братику, пошлю.
– Еге… Дак от на третьому році нашого раювання, – казав він повагом далі, – вона й покинула мене на віки. Правда, ще не зовсім я сиротина: вона лишила мені свою малу дитину; для неї, можна сказати, я й живу. Того ж таки року в сестри нагло вмер чоловік і покинув її теж із малою сиріткою. От ми й зійшлися до одного кутка, та й ділимо своє горе, як нам Бог допомагав. Оце, думаю, коли Бог дасть, дітей до гімназії… а тоді…
– Братику, – знов обізвався з-за брами жіночий голос, – ходіть бо у світлицю. Надворі роса й холодно, а на вас тільки фрак.
– Зараз, зараз, сестрице! Ходімо до нашої хати, а то й, справді, коли б нам не застудитися. Бо нам із вами не можна хвалитися молодістю, що цвіте здоров’ям. Ходімо!
Ми повставали з лавки й мовчки ввійшли в хату.
Світличка, де назад тому років із двадцять провів я кілька день бурлацьким звичаєм, була та ж, та не та. Біднота та ж, та тільки біднота ця була вмита і пречепурена жіночою рукою.
На чистенькому помості чистенькі килимки, по вікнах білі занавіски, на вікнах бальзаминки та герані в горшках; стіл, дощана канапа, табуретки липові – ті ж, та якось інакше дивились. Що то значить жіноча рука в домашньому побуті чоловіка, навіть чепурного!
В побуті цивільних чоловіків це не так іще кидається в вічі, як у військових. Зайдіть, наприклад, до хати нежонатого офіцера: хата, як хата; та з неї люлькою та тютюном так і пре. А в жонатого офіцера теж хата, та в цій хаті скриня, – на ній у нежонатого спить слуга-солдат із собакою, – заслана килимком і заступає канапу. На дощаному столику, замість тютюнниці та протички до люльки, рябенька серветочка ярославська, дзеркальце, або яка жіноча робота. Одно слово, в родинному життю, навіть серед недостатків, якась свіжа матеріальна привабливість, а вже про моральну привабливість – я й не кажу!
Із другої світлички вийшла до нас бабуся в чорному шалі та в білому чепчику; така люба бабуся та чистенька, що рідко коли зустрічав я таких на свойому віку.
– Рекомендую вам: моя сестриця Марія Максимівна.
Я привітався.
– А це, сестрице, мій старий, добрий знайомий N. N.
Я привітався удруге, а вона промовила:
– Сідайте, будьте ласкаві!
– Я сів, а Іван Максимович зирнув у другу світлицю і, звертаючись до мене, промовив:
– Яка добра, розумна та догадлива в мене сестра! Знаєте, мені й не в тямки привітати вас із дороги чаєм, це ж бо так приємно! Я живу в неї, просто, як у Бога за дверима! Ну, почастуйте ж нас, моя кохана, моя неоцінна господине! А діти так лягли вже спати, сестрице?
– Вже лягли, братику, – відповіла бабуся, ставлячи на стіл склянки з чаєм.
– Ну, добре, я вам завтра їх покажу. А котрий уже рік пішов їм, сестрице? Вони в нас, знаєте, ровесники, – додав він, до. мене звертаючись.
– Та ось на Петра й Павла мине по дванадцять!
– Вже по дванадцять. Боже-світе! Як то швидко минають наші старі літа! – промовив він, неначе сам до себе.
– Дванадцять, дванадцять!… Еге!… – майже крикнув він, ударивши себе долонею по лобі: – трохи, трохи не забув! У мене є лист до вас; одержав я його ще до мого шлюбу. Та й лежить нерозпечатаний… І знаєте від кого?
– Ні, не знаю, – відповів я.
– Від нашого славного Тараса Федоровича, пам’ятаєте віолончеліста, що був у Антона Карловича на хуторі?
– Боже-світе, як не пам’ятати? Я тільки хотів був спитати вас про його.
– Все розкажу, дайте часу. Є багато жалісливого в життю цієї людини й такого навіть, що стає за науку. В мене навіть записані деякі пригоди з його життя; я й сам, знаєте, на старість хотів був узятись за літературу, та як прочитав Марлінського [56], так мені й руки поспускались. Який блискучий, який геніальний стиль!… Сестриченько, потурбуйтесь витягти з долішньої шухлядки пакунок паперу, що перев’язаний мотузочком. Бабуся незабаром принесла добрий оберемок паперів, мотузком перев’язаний, і, віддаючи їх братові, спитала:
– Чи оце вони, братику?
– Вони, вони, сестрице, спасибі вам! Ось, – мовив він, звертаючись до мене: – ось скілько попсовано паперу, а все оце література винна.
Розв’язавши папери, почав він їх перегортати та, зупинившись на шматку синього паперу, мовив:
– Чи пам’ятаєте, ви прохали мене тоді записувати все, що я почую, що доторкається поезії та філософії нашого простого народу, пам’ятаєте?
– Пам’ятаю, – кажу.
– От я так і зробив. Тут знайдете ви багато премудрості… Та де ж він, той лист? Чи не згубив я його часом? Ні, ні, ось він. Я засилав його аж у Київ на вашу адресу, та мені повернули його назад. Вас тоді вже не було в Києві.
Він подав мені чималий пакет, кажучи:
– Знаєте що? Сьогодні в нас середа… Погостюйте в нас до неділі, а в неділю рушимо з вами в подорож, пам’ятаєте, як колись; тільки не на бал, а просто на хутір. Там ви побачите особисто автора оцього листу. А до неділі я розберу оце шпаргалля й, може, дещо вам прочитаю.
Я згодився. Довго брат і сестриця прохали мене, щоб ночував у них, але я взяв листа й пішов на поштову станцію.
Чи траплялось вам читати листа, що одержали ви років через п’ятнацять після того, як його написав ваш друзяка щирий? Хто не читав такого листа, тому шкода й розказувати й описувати враження, яке зробив на мене лист мого найдостойнішого друга Тараса Федоровича, – враження невимовне, враження, яке може зрозуміти тільки той, кому траплялося читати такого листа.
Головний ефект такого листа той, що ви наче оце тільки-що попрощались, і ось читаєте рядки, вчора тільки написані,» а п’ятнацять років здадуться вам якимось сном недовгим.
От що писав до мене мій неоцінений друг:
«Я трохи не вмер, чи, краще мовити, не збожеволів був, коли ми приїхали до Петербурга, й я довідався, що Михайло Іванович уже другий рік за границею. От через що мій лист, що Ви йому надіслали, лишивсь без наслідків. О, як гірко, як невимовно гірко, коли наші прекрасні надії блискучі розбиває молот невблаганної долі!
Я обіцявся написати до Вас зараз, як тільки довідаюсь про який-небудь результат із мого листу до Михайла Івановича, і от уже третій рік минає, коли я зібрався з духом написати про свої надії, знівечені без жалю!
Після того бала, або, краще мовити, після того концерту, де Ви мене так щиро-сердечно оплескували, концерту, через який я полюбив Вас, наче рідного брата мого, так ото після того бала, тижнів через два в нашої Софії Самійлівни прикинувся на лівій щоці прищик; вона його й дряпнула; з того прищика зробився чиряк, а з чиряка під серпень зробилась така рана, що вона ледве її рукою затулювала. От ви подумайте, яково то їй: красуня, а не минуло й місяця, як на неї не можна було й дивитися! Красуня, уважайте, така, що знехтувала обов’язок матері, аби зберегти свою вроду.. Здається, отой великий музика Бетховен не так мордувався, як оглух, або великий Ваш Буонаротті [57], як осліп, – як вона, горопашна, мордувалася.
Умовилися в половині серпня їхати, в Петербург. До квартету й мене призначили. Радість мою тільки Вам можна зрозуміти. Я думав: ось коли прийшов край мого лиха! А лихо тільки-що починалося… Поїхали ми. На дорозі й сам він занедужав та, не доїздячи до Великих Лук, на станції Сирути вмер. Я певен, що це вона збавила йому віку своїми витребеньками. Сказати по правді: нічого нема жахливішого на світі, як знагла знівечена красуня. Гієна, просто гієна – одна!
Вже ж пак, що, після приїзду до Петербурга, не до гостей було й не до квартетів, а мій лакейський обов’язок невеликий був: приберу вранці світлиці та й геть собі на цілий день, куди очі.
Ой, краще б мені було ніколи не бачити світа божого, ніж бачити його, почувати й не насмілюватись ані почувати, ані дивитись на його!
Від того дня, коли довідався я, що Михайло Іванович за границею, я занедужав спершу на пропасницю, а потім через місяць бачу, що я в Петрівському шпиталі, на «Пітерській» стороні.
Що середи й суботи стали мене одвідувати товариші мої лакеї-віртуози, і «во єдину от субот» переказали мені, що наша Софія Самійлівна під ножем якогось славетного хірурга Богу душу віддала… От таке то. Осиротіли.
Помалу я видужував, так помалу, що навіть було сам головний доктор Кох, проходячи повз моє ліжко, не зупинявся.
На весні, одначе, мені можна було вже гуляти по довгому та широкому коридорі, а у травні, опівдні, мене вже і в сад пускали годин на дві.
Треба Вам сказати, що в Петрівському шпиталі є й жіночий шпиталь на третій посаді [58], і жіноцтво, що видужує, теж випускають опівдні погуляти в саду.
Одного разу сиджу я на лавці, коли це надходить до мене недужа в тиковому халаті, в білому очіпку, чи «ковпаку», який був і на мені. Ми мовчки просиділи, аж доки слуга не загнав нас до палат [59]. Другого дня була добра година: нас знов опівдні послали гуляти. Попоходивши трохи, сів я на ослін. Учорашня дама знов приходить і сідає біля мене. Якось невмисне глянув я на її обличчя й побачив, що вона красуня, та тільки така змарніла, така смутна, що в мене аж серце заболіло, дивлячись на неї. Я не витерпів і спитав у неї:
«Чого ви так сумуєте?»
«Того, мабуть, чого й ви: через здоров’я.»
Відповідь її не задовольнила мене. Трохи помовчавши, я знов до неї:
«Здоров’я ваше оновиться, та про здоров’я так і не сумують, як ви сумуєте.»
«Та це правда,» відповіла вона й затулила очі рукою. Слуга знов загнав нас до палат.
Кілька день під ряд ішов дощ, і я сумував, не бачучи моєї знайомої-незнайомої. Нарешті, дощик перестав, нас знову випустили в сад. Я просто пішов до лавки, й, на вдивовижу, на лавці вже сиділа моя знайома; смутна вона була. Я вклонився їй, вона мені теж із ледве примітною, та такою смутною усмішкою, що я трохи не заплакав.
«Ви, мабуть, дуже нещасливі», промовив я до неї, сідаючи на лавці.
«А ви щасливі?» спитала вона, поглянувши на мене так пильно, що я аж затремтів і, опам’ятавшись, глянув на неї, а вона все ще дивилась на мене тим пильним-поглядом:
«Придивіться до мене,» мовила вона.
Я силкувався дивитись на неї; та не можна було витримати погляду її глибоко-запалих великих очей чорних, що були устромлені в мене.
«Невже ви не пізнаєте мене?» спитала вона дуже тихим голосом.
«Не пізнаю,» відповів я. «Мабуть, я так дуже перемінилась?» І, трохи згодом, мовила: «Так згадайте ж Кленівку й 23 квітня року 18… А що? Згадали?»
«Боже-світе! Не вже це ви, m-lle Тарасевичівна?»
«Я,» ледве вимовила вона й залилась гіркими слізьми.
Другого дня знову зустрілися ми з нею біля тієї самої лавки. Вона розповіла мені свою сумну історію. Не майстер я» описувати, чи висловлювати свої думки на папері, а вже як би почав збочувати та заходити в філософію, так би мойому листові й краю не було! Одначе чудна історія, яку розповіла мені про себе бідолашна Тарасевичівна, повинна примусити й німого говорити і глухого слухати. Як би вмів я писати, я б написав величезну книгу про ті гидоти, які діються у Кленівці.
Не пам’ятаю, в якій властиво книзі вичитав я таку думку: що коли ми бачимо падлюку й не вказуємо на його пучками, так ми майже однакові з ним падлюки. Чи правда це? Мені здається, що правда.
Через те я й оповідаю вам історію Тарасевичівни та кленівського пана, а ви з нею, що хочете, те й робіть, а як надрукуєте, так це буде найкраще тільки перепишіть її по свойому, бо в мене нема ні складу, ні ладу.
Була в нас у Прилуцькому повіті багата дідичка: тисяч із чотири кріпаків було в неї. Вдова-бабуся бездітна, добра така, побожна, та Бог зна, що їй прийшло: раз ото поїхала вона в Київ на прощу та й одружилася з молодим чоловіком, вродливим кленівським паном. Може, вона, горопашна, не благословенна на дітей, сподівалася на нащадок, – не скажу. Сказано: людина з глузду з’їхала; передала ввесь свій маєток, вкупі зі собою, до рук молодого вродливого чоловіка, а він собі, не в тім’я гвіздком битий, повернув усе по-свойому. І то правда: не з бабою ж він брався, а з її добром. Крім різних поліпшень у господарстві, з яких мужики аж крехтали, він завів у себе оркестр, попереду з наймитів, а потім із кріпаків, збудував розкішний театр, виписав артистів, завів театральну школу, вже ж пак із кріпаків. Банкетам не було кінця-краю. Попереду бабуся була рада-радесенька, що в неї такий молодий чоловік. Коли ж власні актриси попідростали й почали грати ролі коханок та одалісок [60], дак він, дивлячись на вік та на вроду, зробив із їх гарем собі на зразок турецького султана. Дивна річ, такий гарем не сховався в тайні, тільки чудно, що остання про його довідалася бабуся-жінка, і, довідавшись про все це, занедужала, бідна, з ревнощів і незабаром Богові душу віддала. На смертному ліжку вона простила свого зрадливого чоловіка і, плачучи, просила сповнити її останню волю, цебто, покласти до банку капітал і на проценти його виховувати трьох дівчат-сиріт у полтавському інституті. Він, певна річ, заприсягся сповнити її волю. І він її сповнив, та тільки по-свойому. По смерті дружини обрали його маршалком, як людину варту й добромисну. Він тут же, в себе в повіті, знайшов не трьох, а п’ятьох сиріток і завів у себе на селі благородний пансіон, найняв учителя, якогось одставного поручика, та гувернантку без засвідчень, а головний догляд за моральністю годованок поручив сестрі своїй, бридкій та червононосій бабі.
Коли сирітки стали підростати, так їх, окрім московської грамоти, почали вчити й красного мистецтва, себто, співів, музики (гри на гітарі), танців і сценічної гри. І всього оцього, певна річ, навчали свої кріпосні вчителі та вчительки.
До гурту оцих безталанних годованок попала й Тарасевичівна. Коли годованки вже доволі попідростали, то тих, що були більш вродливі, за порадою головної доглядачки, позабирано, як окрасу, до гарему, але ж не як рабинь, а як благородних жінок султана. Тарасевичівна, хоч була краща за всіх їх, і розумніша, і щиріша, та була тендітна, і через те не звернула на себе ласкавого ока султанського. Не заздрила вона своїм щасливим подругам, що вони й на балах бували, й танцювали, а в театрі являлись перед багатьма гістьми, певна річ, із кріпосними артистами, бо не виховувати ж справді для їх сиріток-хлопчиків панського кодла – візьме ото собі потихеньку який роман із бібліотеки, та й сховається де в саду, читає його та й плаче. Отак прочитала вона всі романи, які були в бібліотеці. І вийшло те, що вона не тямила, що й діяти з собою; ще гірше змарніла, так і думали всі, що вмре. Вже й на ліжко лягла, на ладан, як кажуть, дихала, вже й хрест намогильний зробили, вже й труну хотіли робити, та боялись, щоб не вийшла короткою, бо, кажуть, люди витягаються, як умруть; І дубового хреста зробили сажнів на два заввишки…. Викрасив його свій маляр зеленими фарбами, з одного боку намалював Розп’яття, а з другого – скорботну Божу Матір; знизу прибив залізну табличку й написав: «Здесь покоится раба Божия Мария Тарасевич, воспитанница Г. Кленовского, скончавшаяся года 18… мес… числа». Тільки трапилось так, що вона видужала, а вмерла кохана покоївка сестри Кленівського, і вмерла, – кажуть, не своєю смертю. Вранці вона гладила праскою [61] сукню своїй пані на неділю та трохи запізнилась: вже в усі дзвони продзвонили, а вона ще не виготовила сукні; от пані розсердилась, вихопила в неї з рук праску, та й трісь її невмисне по голові так, що та бідна тут і ноги простягла. Чи правда, чи ні, напевне не скажу, а хреста своїми власними очима бачив і напис читав. І знаєте, такий хрест, а, так сказати, картина, особливо на вбогому сільському кладовищі, де все, Бог зна, які хрестики: ті похилились, ті зовсім упали, а на деяких могилах і зовсім нема хрестів. А тут ось така фігура, та ще яка фігура! Я певен, що кленівський пан сам сподівався цього ефекту; дивіться лишень, як ото ми ховаєм наших годованок! А вийшло, що поховали не годованку, а покоївку. Ну, та це однаковісінько, аби хрест дурно не пропав…
«Світлиця, де вчилися музики, була в одному крилі з нашим пансіоном», – оповідала недужа далі; – «коли я стала видужувати й тямити, то мені надзвичайно було до вподоби слухати, як вони грають; моїй недужій фантазії здавався якийсь незвичайно чудовий світ, особливо, коли цілий орхестр, наче гай або море, гуде віддалеки, і з цього неясного гамору відрізняється який один інструмент – скрипка або флейта, тоді я почувала себе найщасливішою! Згуки ці здавалися мені що-найчистішою, радісною молитвою, що виходила з глибини скорботної душі. О, на віщо я видужала, чом на віки не лишилася в тому недужому, але блаженному становищі!
«В господі був прегарний фортеп’ян, і коли мені вже можна було виходити, то я пішла просто до нашого капельмейстера; і просила, щоб він навчив мене читати ноти й показував початок фортепіанної гри. Він… О, я давно прокляла його за його науку! На що відкрив він мені тайну єднання згуків, на що відкрив він мені ту божественну гармонію, що згубила мене…
«Я швидко вчила свої перші лекції, бо не встигло ще в мене на вершок [62] одрости волосся (я нездужала на тиф), а я вже швидче, ніж він, читала ноти й виробляла, свої пучки на сухих етюдах Ліста [63].
Але ж не самі згуки годували моє серце недуже… Мені подобалася сцена. Я прочитала все, що було в нашій бібліотеці драматичного (репертуар нашого домашнього театру мені не подобався), починаючи від Синеуса й Трувора Сумарокова [64] аж до Гамлета Вісковатова. Я вдень, уночі, марила про Офелію, а нічого не вдієш: на цей перший дебют мусила я вчити роль доньки Льва Гурьїча Сінічкіна. Успіх був повний, і я пропала на віки!
Тоді, як ви бачили мене в Кленівці, я вже марила про петербурзьку сцену: домашня була для мене надто тісна. На безталання мені, того ж літа заїхав до нас Михайло Іванович Глінка; він збирав тоді по Вкраїні співаків до придворної капелі.
Побачивши мене на сцені та почувши мій голос та гру на фортеп’яні, він завважив, що я велика акторка. А я… о, горе моє, горе!… Я щиро, сердешна, йому пойняла віру. Та й хто б не пойняв віри на мойому місці?
Чи не примітили ви тоді в нас молодого, дуже скромного чоловіка з великими баньковатими очима, з трохи кирпатим носом, та великим ротом? То був мистець Штернберг. Він тоді пробув у нас ціле літо.
Тиха та щира людина!
Раз якось я співала при гостях арію з нескінченої ще тоді Глінчиної опери: Руслан і Людмила, – пам’ятаєте, в палатах Чорномора співає Людмила. Супроводив мені сам Михайло Іванович. Скоро скінчила я співати, зараз посипались оплески, певна річ, не мені, а авторові. І, коли все замовкло, підходить до мене Штернберг, сльози в його на очах, і мовчки цілує мої руки. Я теж заплакала й вийшла зі салі. Від того часу стали ми з ним друзями. Я смерком часто співала йому арію з «Преціози», і він, слухаючи мене, що-разу плакав.
«Через два роки після моїх успіхів у Кленівці, кленівський пан зі своєю сестрицею почали збіратися до Петербурга на зиму. Я, певна річ, почала проситися з ними. Вони довго не згоджувались. Та, нарешті, згодилися з умовою, але з якою умовою! Ви розумієте мене? Еге, тямите?!… І знаєте, що? Я згодилась!… Нехай буду я проклята, проклята, проклята! Я все забула задля мистецтва та столиці, все, все жертвувала! От добутки моєї великої жертви: злидарка, у шпиталі, й до того під назвищем його кріпачки!»
Вона не спроможна була говорити за слізьми!
Другого дня почув я від неї такі подробиці… ех, такі вони огидливі, що гидко про їх говорити.
Розкажу вам коротенько кінець її скорботної історії. Приїхала вона до Петербурга вже вагітна й через кілька місяців, не виходячи з господи, привела на світ мертву дитину, опісля ж занедужала на тиф. А кленівському панові треба було їхати назад у свою Кленівку, то він її віддав до Петрівського шпиталю, як свою кріпачку.
От вам і вся річ.
Ще два тижні перебув я у шпиталі і що-дня звичайної доби виходив у сад, сідав на традиційний ослін і дожидав нещасну недужу.
Який же, справді, гидкий егоїст людина взагалі, а я особливо! Мені полегшало на душі. Я видимо став видужувати після її сповіді… Це, значить, я був задовольнений, що є нещасніші за мене.
Що-дня питав я знайомого слугу з жіночого шпиталю: «А що? Як ся має отака-то?», і він зовсім байдужо відмовляв мені: «Лежить!» За день до моєї виписки зі шпиталю спитав я у слуги: «А що така-то?» – «У трупарні!» – відповів він мені, та й пішов за своїм ділом, може, за довгим кошем, на взірець труни, щоб винести ще й другого до трупарні.
Другого дня, виписавшися зі шпиталю, просив я дозволу поховати небіжку, назвавши її так; і так. І мені не заборонено.
Я запросив своїх товаришів. Ви пам’ятаєте, що нас четверо приїхало в Петербург (себто, квартет), і ми винесли її на Смоленське Кладовище, а після панахиди проспівали: «Со святими упокой», кинули по жмені землі на її вічну оселю – та й більш нічого!
Примітки
60. Одаліска – рабиня-красуня (тур.), любовниця в турецькому гаремі.
61. у Галичині кажуть: залізком прасувала, у Наддніпрянщині часто: «утюжила» (утюг – праска)
62. вершок – 16-а частина російського аршина (ліктя).
63. Ф. Ліст (1811 – 1886) – славний піаніст-віртуоз, капельмайстер, композитор і музичний письменник. Писав симфонії, рапсодії, ораторії, славні й відомі його етюди; він об’їхав цілу Європу зі своїми концертами, не минаючи й Росії (він загалом любив московських композиторів); для нас цікавий тим, що написав на основі поеми Вольтера фантазію «Мазепа».
64. А. П. Сумароков (1718 – 1777) – московський поет і драматург, основник московського театру в Петербурзі – одна з його драм, це: «Синеус і Трувор», про князів, що нібито мали дати державну організацію давній Русі. С. І. Вісковатов (1786 – 1831) – теж московський драматург, писав і вірші; одна з його драм – це Гамлет (Сумароков теж написав «Гамлета») – переробка Шекспіра. Обидва вони наслідували французьких псевдокласичних письменників, і на свій час мали в Росії велике значення.
Швидко після того надіслав нам управитель маєтка паспорти, і ми зосталися ще на рік у Петербурзі. І знаєте, що ми зробили? Прикинулись Німцями та й ходили по вулицях, потішаючи добрих людей своєю музикою. І, знаєте, добре було, – що-дня майже по карбованцю приносили додому.
Коли не брати харчів та квартирі, я щонеділі мав карбованця й був що-тижня двічі або тричі в театрі (певна річ, на галереї). Я відкладав що-тижня про всяке коповика [65], себто, для Серве, щоб придбати кілька його етюдів, послухати його самого. По часописях уже давно пишуть, що він напевно буде на великий піст у Петербурзі. Дай Боже! Мені якось страшно стає, як подумаю, що я слухатиму Серве. Невже слава така могутня?…
Наближається зима, й нашим вуличним концертам доведеться сказати «годі». Що нам діяти? Товариство моє хоче залишити мистецтво та йти в лакеї. А мені б хотілось одхилити їх від цієї спокуси, та як одхилити?
З цією доброю думкою пішов я якось на Крестовский острів до німецького ресторану, побалакав із господарем, що так і так… є, мовляв, у мене квартет богемців [66], чи не можна їм часом прийти в неділю попробувати щастя в вас? Згода! І ми першої ж неділі потішали шановну публіку, як чисті чехи, і потішали не без користі. За один день добули ми собі грошей на цілий тиждень. Товариство моє підбадьорилось. На другу неділю заробили ми ще більше, а на ту неділю заробіток наш став іще кращий, бо вже почалася справжня зима.
Тут же в ресторані почали нас запрошувати через господаря на вечорниці, весілля та інше. Товариство обрало мене за , впорядчика та скарбника, і ми прожили зиму, як у Бога за дверима.
З Пісок переїхали ми до Морського Миколи. Квартирою була нам уже не маленька світлиця, а дві великі з передпокоєм. За зиму, вільним часом, простудіював я цілого Ромберга [67] та Серве, що можна було добути.
До Великого театру навідувався я двічі або тричі на тиждень, і хоч уряди-годи, а бачив і чув усе, що було найкращого тієї зими у столиці.
Минули, нарешті, й несамовиті масниці, минув і перший тиждень великого посту…
О, незабутня афіша!…
Треба вам сказати, що я просто робив круг, аби пройти повз який театр, а властиво на те, щоб прочитати афіші.
У неділю був я на соборній анафемі в Казанському соборі. Вийшов із церкви, проходжу Невський проспект і здалеку бачу, ніби щось біліє за дротяною граткою біля під’їзду Енгельгардтового будинку… Я надав ходи. Доходжу до під’їзду, чи, краще, до дротяної скриньки, і мені здалось, що я бачу самого Серве, Вьєтана [68]. А то були тільки літери. Довго читав я ці таємні літери, поки дібрався до справдішнього їх змісту. А зміст був такий, що от Серве дає сьогодні ж концерт. Початок у 7 годині ввечері. Я зараз же купив білет. І цілісінький день ходив я по Невському проспекту, заходячи іноді до Александринського та Михайлівського театру прочитати афішу.
В шостій годині вечора я вже був у залі. Зал вже була напів освічена, і я ввійшов першим. Придверник, впускаючи мене до залу, попереду пильно оглянув мене від голови до п’ят, мабуть, тим, що я зовсім не був похожий на людину, якій п’ять карбованців нічого не значить. Ну, та Бог із ним: хай собі думає, що хоче!
Публіка почала вже збиратись і в половині сьомої зал був вже повний. Мене аж дрижаки напали. А як хтось біля мене промовив: «уже сьома година», я затремтів, а серце так і охололо: наче в один мент не стало в йому теплої крові, а, замість крові, потекла холодна вода.
Увертюра, якої я не слухав, скінчилася. Орхестр відпочив, наладнався – і через кілька хвилин з’явився Серве, а за ним Вьєтан.
Боже-світе! Я не чув, та й не почую ніколи нічого кращого!
Ліст перед Серве – фанфарон, простий механік, ремісник перед артистом, та й більш нічого! Я ледве пам’ятаю, як вийшов я з залу й як прийшов додому.
Пам’ятаю тільки, що товариші одняли в мене віолончель і сховали.
Від того вечора я вже не беру віолончелі в руки і згуків її чути не можу:, це для мене однаково, що ножем по серцю.
Впродовж посту я читав афіші й раз був у Великому театрі, як давали ораторію Гайдна [69] «Створення світу». Це справді створіння всесвіта. Тільки для Великого театру надто голосне: трудно слухати. Тут потрібний, принаймні, Михайлівський маніж.
Ще давали концерт у Патріотичному інституті, де брав участь, між іншими, і граф Вієльгорський [70].
Чого б я не оддав, аби його послухати! Та ба! Світ цей не про всіх однаковий.
Саме в Велику суботу покликано нас усіх чотирьох у поліцію і сказано, що пан каже нам вернутись на село, та щоб ми наладнались на ту середу йти в похід з севастопольською партією. До середи ми зовсім приготувалися. Рано-вранці в середу вийшли за юрбою колодників із брами Литовського замку (тюрми) з інструментами за плечима, і сумно, мовчки потяглись до Московської рогатки [71].
Не описуватиму Вам нашої подорожі, бо вона нестерпуче одноманітна й огидлива.
На третій місяць нашої подорожі з юрбою злочинців добились ми, нарешті, до Прилуки. Чудне і страшне почуття обхопило мене, як глянув я на рідні місця!
Довго я вагався, чи посилати з тюрми до нашого доброго Йвана Максимовича. Нарешті, через велику силу поборов напевний сором та острах і послав за ним тюремника. Через півгодини прийшов Іван Максимович і взяв мене на поруки.
Цілу ніч ми не заплющували очей, оповідаючи один одному все про себе, наче рідні брати після довгої розлуки. Між іншими новинами, розповів він мені, що небіжчик Г., наш пан, сплюндрував і проциндрив свій маєток, і що купив його на виплат п. Кленівський; він хотів був забрати до себе на виховання Лізу та й Наталю, але ж Антін Карлович віддав тільки Лізу, а Наталю лишив у себе дома; m-lle Адольфіна теж покинула їх укупі з Лізою.
Другого дня я покинув Прилуку й ночував на хуторі. На хуторі все, як було й раніше, тільки Лізи та m-lle Адольфіни не було, а господарі, здається, ще помолодшали й погладшали.
Сонце було вже на вечірньому прузі, як я підходив до хутора. Селяни, що стрічались мені біля села, вітаючи мене добривечером, позирали на мене й, поскидавши шапки, хрестилися. Мене це чимало дивувало. «Що воно значить, що вони хрестяться?» – питав я сам себе. Як я входив у село, діти, побачивши мене, геть залишали свої іграшки і, ставши біля хати, мовчки поглядали на мене, а котрі були старіші, ті хрестилися. Я хотів був підійти до них, щоб довідатись про причину поваги до моєї особи, та діти розбіглися.
Я пішов далі, і вже на греблі зустрілася мені бабуся; перехрестившись, зупинила і спитала в мене:
«Куди це ви домовинку несете? У Д… пан-отець помер, поховати нікому буде, бо нового ще не прислано.»
Тут тільки догадався я, що вони приймали мою скриньку на скрипку за дитячу труну.
Підійшовши до самої брами саду, я зупинився, вагаючись, чи заходити мені до їх, чи прийти поуз, і тільки наважився був учинити останнє, як почувся дитячий голос у саду. То був голос Наталі. Я відчинив браму, але ввійти в сад усе ще боявся. Тільки Наталя, побачивши мене, гукнула:
«Мамо! Мамо! Старець прийшов!» (Маріяну Якимівну вона звала мамою.)
«Де ти бачиш старця?» спитала Маріяна Якимівна, виходячи з-за дерева.
«Он де, за брамою!»
І вони підійшли до мене на кілька ступнів. Наталя кинулась до мене, гукаючи:
«Мамо! Мамо! Це не старець: це наш Тарас Федорович!»
Мене й справді нетрудно було прийняти за старця: обшарпаний, увесь у куряві, з ціпком у руці й зі скринькою за плечима. Маріяна Якимівна підійшла до мене, подивилась на мене, взяла мене за руку, промовивши: «ввіходьте» – й заплакала. У мене ноги затрусилися, і я впав на землю й заридав, наче мала дитина. Наталя побігла по Антона Карловича, і через кілька хвилин ми вже всі троє йшли до будинку, і всі троє плакали. Наталя теж плакала, певна річ, несвідомо. Проте їй уже дванадцятий рік.
А що то за дитина, коли б ви подивились! Це така врода, така дитяча краса, не доводилося навіть на картинах бачити!
Підходячи до будинку, Антін Карлович майже вирвав мене з рук Маріяни Якимівни й повів до своєї хати.
«Почекайте мене тут», мовив він мені, садовлячи мене на дзиглику у своїй хаті. «Я зараз же», додав він уже за дверима.
В хаті було все, як і попереду, навіть повітря було таке ж, і мені здавалось, ніби я вчора тільки вийшов із цієї світлиці.
Через хвилину ввійшов хлопець із умивальником та рушником, а за ним і сам Антін Карлович, несучи в руках своє сіреньке пальто, та інші належності до туалету.
«А чоботи знайдете в отій світлиці,» мовив він, показуючи на двері збоку. –«А як скінчите, приходьте чай пити. Ми вас ждемо!» – додав він, виходячи з хати.
Перебравшись, я пішов до господи. На ганку зостріла мене Наталя й, ухопивши за руку, закричала:
«Мамо! Мамо! Подивіться, я його й не пізнала!»
І з сими словами ввела мене в хату й, саджаючи мене на дзиглик біля столу, додала:
«Сідайте отут, саме проти мами і проти мене. Ми на вас дивитимемось: бо ми вас давно не бачили!»
Я озирнувся навкруги й сів. З хвилину сиділи мовчки. Маріяна Якимівна, мовчки дивлячись на мене, заплакала і промовила:
«Тепер нас тільки троє, а пам’ятаєте – було п’ятеро!»
І, наливаючи чай, розповіла відому вже мені історію з додатками, що m-lle Адольфіні дуже не хотілося розлучатися з ними, і що вони насилу вмовили її перейти до п. Кленівського, що вона там буде потрібна Лізі, бо Ліза така жвава!…
«Але що Наталя проти Лізи? Це просто янгол у мене не дитина» – додала вона, цілуючи Наталю.
Маріяна Якимівна почала була розпитувати мене про свої мандрівки, та Антін Карлович перебив їй, кажучи, що на те буде завтрішній день, а що сьогодні треба спитати в гостя, чи не хоче він їсти і спати.
Після вечері пішов я в хату, де вже була послана мені постеля.
«Боже-світе!» – подумав я. – «За що ці люди добрі так полюбили жене? Чи зустрічали батько та мати свого сина після довгої розлуки з такою любов’ю, як вони мене зустріли? Добрі, щирі люди!
Другого дня вранці Антін Карлович поїхав у Д… і випросив мені в управителя дозвіл зупинитись на хуторі через хворобу.
Цілий серпень прожив я в оцих добрих людей зовсім, як син у батька та неньки, і зовсім забув про мій сумний побут у Петербурзі і про мою подорож гірку, дарма що я щодня розказував про те. Ледве чи раюють так праведники в раю, як я тепер раюю.
Наталя від мене прямо не відходить, просить мене, щоб я вчив її на фортеп’яні, хоч вона сама незгірше грає. Просить мене вчити її по-французькому балакати, а сама мене поправляє. А коли ввечері оповідаю про свої пригоди по етапах, вона плаче гірше від самої Якимівни.
Четвертий раз беруся за оцей лист, та не знаю, чи доведеться хоч тепер скінчити. Попросту не маю вільної хвилини. Уявіть собі, що ми іноді сидимо цілісінькі ночі в захисній хатці Маріяни Якимівни: вона за фортеп’яном, а я зі скрипкою.
Віолончель я думаю зовсім покинути, бо й, справді, чи стане духу грати на ній, почувши Серве!?
Моє раювання наближається до краю; на цьому тижні я покину хутір і явлюсь до нового мого власника. На далі не почуваю для себе нічого доброго, а про те – все в руках божих.
Листа цього я так довго писав, що, нарешті, звик до його, і мені стало сумно, коли я його скінчив. Думкою я ніколи не розлучався з Вами, а цими часами я з Вами просто жив і розповідав Вам усі свої думки й почування. Тепер, як подумаю про своє прийдешнє життя, а в йому я вбачаю наперед багато для себе сумного, і сумне те нікому буде переказувати, так мені вже тепер тяжко.
Напишіть до мене хоч троє слів, напишіть тільки, що Ви одержали мого листа, й я буду щасливий.
Прощайте, Друже мій Незабутній, не забувайте щирого до Вас та безталанного Музики Н.
Хутір…
Року Божого… серпня… дня.»
Прочитавши цього листа, я думав був трохи заснути після дороги, та ба! Переді мною стояв, наче живий, музика мій горопашний, дивлячись на мене, скорботно усміхався, і так, що я хотів був засвітити світло і знов прочитати його гірке «посланіє», коли дивлюсь – у вікнах уже білів. Я накинув на себе плащ і вийшов на рундучок. Не минуло і хвилини, коли підходить до мене Іван Максимович і, після обопільних вітань, нарікає, що йому теж цілу ніч не спалося, і що він давно вже ходить, виглядаючи, чи не вийду я.
– Не скажу, чому мені здавалось, сказав він, – що й вам теж не спиться. Я хоч не читав листа Тараса Федоровича, та знав, що воно невеселе. Не так?
– Так, – відповів я, – навіть дуже невеселе!
– І воно, певне, не дало вам заснути?
– Справді так.
– Я так і думав. Але ж це все нічого, а ось ви послухайте, що з ним було потім!… Краще я вам прочитаю ввечері. Я, знаєте, на старість теж пустився на літературу. А що, думаю – не святі ж горшки ліплять. Річ же вельми цікава, і коли обробити, дак це вийде просто роман. От я й узявся… А сестриця, я певен, давно вже дожидає нас зі самоваром. їй, бідолашній, теж чогось не спалося цю ніч. Проте це з нею часто буває. Ходімо лишень, це буде краще, ніж література.
І справді, старенька дожидала нас із чаєм, та тільки не в хаті, а в садку, де був літній кабінет братика. В садку було декілька миршавих дерев, тут же стояла хижа з дощок, приткнута до сусідського паркану. Оце й був літній кабінет Івана Максимовича.
Про те ж, хоч який бідний був цей садок, було в йому так любо та спокійно, що я мимохіть позавидував бідному Іванові Максимовичові.
Напившись чаю під кущем бузини, що саме цвіла, Іван Максимович повів мене до свого кабінету, посадив на голій канапі з дощок і, виймаючи зі шухляди папери, промовив:
– Тепер на самоті ми візьмемось за літературу. От оці папери, – мовив він, відкладаючи набік кілька дрібно писаних аркушів, – це ваші папери. Пам’ятаєте, ви просили мене колись збирати задля вас усе, що доторкається історії, філософії та поезії нашого народу. От тут є потрохи всього. Історичні звістки, що доторкаються властиво міста Прилуки, розповів мені небіжчик пан-отець Ілля Бодянський, а інші я записував, де трапилось. А оце вже чиста література, – казав він, розбираючи другі папери.
– Я описую все, що скоїлося з нашим горопашним музикою від того дня, як він виїхав до Петербурга, з його власних слів: іноді тільки прикрашую складню на зразок Марлінського. Божественний письменник! Навіть і назвище даю на зразок незабутнього Марлінського, себто: «Музика, або дві сирітки». Пам’ятаєте Лізу та Наталю? Вони теж грають чималу роль. – Дак з чого ж нам почати? Мабуть, він вам у свойому листі описав усе, хоч коротенько, аж до дня свого прибуття до рідного села?
– Справді все, окрім своєї подорожі назад із столиці.
– Себто, простування по етапах. Я так і думав, бо й чимало таки доклав праці, доки випитав у його деякі подробиці цієї, можна мовити, мальовничої подорожі.
І Іван Максимович осміхнувся на своє гостре слово.
– Дак я почну вам саме від подорожі.
«Вже вечірній сонця промінь позолотив величне та широке ложе річки Луги (так почав читати Йван Максимович), і коли ми перейшли довгий, безкраїй і різними вавілонами на палях збудований міст через Лугу, що ледве визирала з очерету, то Феб світлодайний уже сховався за обрієм у обійми Фетиди [72]. А що в полярних країнах літні ночі бувають досить ясні, то ми ще завидна вступили в місто Лугу. Нас, звичайно, відвели в тюрягу…» – Але ж тут, знаєте, картина нецікава, – казав Іван Максимович, – через те я її не описую. На мою думку, белетристика не повинна торкатись до картин брудних, хоч це тепер, на превеликий жаль, річ звичайна. Але я все-таки тримаюся класичного стилю, та й де вже нам, старим, переробляти себе!…
– Дак от вони – я вам оповідатиму самі події, а щодо поезії, то вже прочитано –… дак от вони другого дня випросили в етапного командира дозвіл, бо в їх була «днівка» [73], а до того день святочний… випросили дозвіл (звичайно, давши йому частину заробітку) пройтися вулицями з інструментами й дати кілька концертів.
Вигадка їх – хоч місто Луга, можна мовити, «нарочито» невелике – досягла повного успіху, так що, не дивлячись на те, що вони виділили чималу частку командирові етапу, їм стало грошей до самого Порхова. Біля Порхова я описую (з його оповідання) довгу, тонку повищеність на подобу циклопічного валу, по якому тягнеться поштовий шлях майже до Порхова, потім самий Порхів та величну Шелонь: на її лівому березі стоять стародавні руїни замку.
На своє щастя, прийшли вони до Порхова саме на Зелені свята. Другого ж дня пішли по вулицях з музикою, і в Лузі це робили. Та Порхів – не Луга: тут їх закидали гривениками [74]. Один прикажчик фабрики мила якогось Жукова разом викинув три карбованці. їм так пощастило в Порхові, що вони вже наймали на кожному етапі конячку з возом для своїх інструментів аж до Великих Лук, а звідси в їх була вже і своя конячка, непоказна, правда, та все ж своя.
Вони наближались до країни, що раз-у-раз голодує, себто, до Білої Руси, через те, окрім інструментів, везли за ними й добрий запас печеного хліба.
Сумні картини доводилось йому бачити в цій убогій країні. Знаєте, голод, злидарство, розпуста і скорботні супутники її – все оце описую я в тоні навчання.
От, наприклад, коли вони проходили, здається, через Усвяти, дак, замість арештантам подати милостиню, натовп хлопців із товстими дрючками кинувсь на арештантів і почав просити хліба, а як побачили, що їм давали хліба, за хлопцями кинулись і дорослі, і старі. Голод не зна сорому.
Пройшовши країну горя та плачу, вони прийшли, нарешті, на нашу любу Вкраїну, а потім і в нашу скромну Прилуку. Ввечері вже пили ми чай з нашим любим музикою й по-приятельськи балакали в оцій самій альтанці. А тепер я вам ось що скажу. Вибачайте мені; я людина, знаєте, на службі…
– Будьте ласкаві, робіть, як вам краще! – відповів я.
– Я от що зроблю, – казав він. – Я піду не на довго до школи, а ви тимчасом читайте мій рукопис. Тут ви стрінете декілька оригінальних листів Тараса Федоровича, де він малює переважно становище своєї душі та інші домашні обставини. Та знаєте ще що. Я забіжу на станцію та скажу, щоб принесли сюди ваші пакунки, і ми з вами так і проночуємо до неділі, а в неділю вкупі на хутір. Bene? – додав він, стискаючи мою руку.
– Benissime, – відповів я, й ми розійшлись. Рукопис, по правді кажу, лякав мене, за те листи, що містилися в нім, надто мене цікавили, а через те я й узявся до нього. Листи повклеювано в рукопис, а через те мені не трудно було їх знайти. І перший лист був такого змісту:
«Я обіцяв Вам, незабутній мій Іване Максимовичу, сповіщати Вас інколи і про себе самого, і про те, що мене оточує. І от уже незабаром настане третій рік, як я лежу в ногах мого нового пана, а тільки тепер згадав про обіцянку, що дав Вам. Моє горе таке, що само себе годує й не любить розваги. Простіть мене, ласкавий Іване Максимовичу, за таке слово, та що діяти? – це правда. Тепер мені краще, настільки краще, що мені можна балакати з Вами. Що це Ви до нас ніколи й не зазирнете? От би набалакались! Приїздіть лишень та й Дружину Вашу привезіть. У нас 23 квітня свято. Ви ж бо попереду так любили гулянки! Дякуючи тій любові, я й спізнався і з антикварієм, пам’ятаєте? Де то він тепер, бідолаха! Напишіть до мене, коли одержите про його яку звістку.
Учора повернувся з хутора, гостював там аж три дні, зрештою, я там ніколи менше двох днів не гостюю. Оце моє одне-єдине щастя! І, по правді, велике щастя! Від створіння всесвіта, я певен, ні одному бідоласі не доводилось так загоювати свої сердешні болячки, як я їх загоюю між оцими щирими людьми.
А Наталя так мене полюбила, що, коли я виїжджаю, вона гірко ридає. І що то за дівчина, що за чудова дівчина! В такому зрості (їй чотирнадцятий рік) скілько глибокого чуття й недитячого розуму! Вона закохалася в музиці, та так закохалася, що цілісінькі дні сидить за фортеп’яном. І, уявіть собі, вона й досі не відає, що вона – сиротина. Правда, при Маріяні Якимівні трудно про це й довідатись їй, бо вона для неї більше, як рідна мати. За те ж і Наталя віддячує їй найщирішою любов’ю дитини. А Антін Карлович просто не тямить, де й посадовити свою Наталю. Уявіть собі, він задля неї цілий день не виходить зі своєї лабораторії, аби ввечері потішити Наталю якоюсь там надзвичайною іграшкою. Я Вам оповідаю те, що Ви самі недавно бачили. Мені казали, що Ви самі недавно з дружиною своєю гостювали в них. Яка шкода, що я не знав, а то б напевно був одпросився.
Чудне, одначе, психологічне завдання! Наприклад, Ліза, як дві краплі води, похожа на Наталю, й я її щодня бачу, та не можу любуватися з неї так, як любуюся з Наталі. Вона, здається, надто жвава, більш похожа на хлопця, ні до чого не горнеться, вчиться без охоти й музики не любить.
Що це значить? їх дитячий вік був зовсім однаковий, а тепер така різниця!
Як вам відомо, m-lle Адольфіні того ж року відмовив Кленівський. І знаєте за що? Гидкий ласощохлист! Він не мав сили звести її до погибелі тай вигнав із дому, назвавши при всіх розпусницею.
Господь відає, де вона тепер? Добра, непорочна людина! Ви знаєте, що, дякуючи їй, я розумію французьку мову й тепер тільки довідався про справжню її ціну. В нашій бібліотеці сливе самі французькі книжки, хоч, по правді кажучи, переважно романи, та все ж краще це, як нічого.
Так! М-lle Адольфіна була конечно потрібна для Лізи. Безталанна дитина! Чого вона навчиться, що достане гарного від своєї виховательки – темної, старої, гидкої дівки? (Це – вельмишановна сеструня п. Кленівського.) Вона відділила її від товариства пансіонерок і перевела до себе, – і все оце, я певен, на приказ братика. Огидливі люди! Ліза надзвичайно швидко росте. П. Кленівський пише, щоб цього року сподівались його з-за границі. Він іще торік виїхав брати купелі через якусь застарілу хворобу.
А знаєте лишень що! Приїздіть 26 серпня на хутір. Ви знаєте – тоді Наталя іменинниця… Запевняю. Вас, буде весело. Приїздіть, хай хоч подивлюсь на Вас.
На цей день я зберу кілька квартетів, себто, я з товаришами моєї мандрівки. Тільки не пробалакайтесь, коли приїдете, попереду нас. Я хочу вчинити це як сюрприз.
Антін Карлович готує для неї ще ілюмінацію та растру з її вензелем [75]. Растру поставлять поміж кущами, а за растрою примоститься наш квартет. Не правда, добре вигадано? Ще я виготовив для Наталі сюрприз, не знаю тільки, чи вподобається їй. За ноти я не боюсь: ноти я просто друкую, а от фронтиспіс мене турбує. Бачите бо, я переписав на веленевому папері, як умів, серенаду Шубертову [76] й оздобив заголовний аркуш власними творами; я їх, правду кажучи, списав з якогось нікчемного романсу, та це нічого.
Приїздіть 26 серпня, ради Бога, приїздіть! Та тільки обов’язково вкупі з дружиною.»
Ледве скінчив я цього третього листа, як увіходить до мене, засапавшись, Іван Максимович.
– Хай йому… так утомився! Майже цілу дорогу біг: боюсь, чи не занудьгували ви. Е, та ви читаєте, прочитуєте! А що, яково, га? По-старечи, правда? Складня, складня головна річ, а інше само собою прийде. Чи не так?
– Складня в вас чудова!
– За стара вже трохи, чи що? Ми й самі вже старі, не так хіба?
Я хитнув головою на знак, що згоджуюсь, а він, глянувши на рукопис, мовив:
– Дак ви пак на тому листі зупинились?… Читайте, читайте далі.
– Та я вже скінчив листа.
– Скінчили? – і, трохи помовчавши, мовив: – Еге, воно кінчається запросинами мене на іменини Наталії з моєю незабутньою!
І він замовк і одвернувся.
– Музика… ілюмінація… Наталя! – приходячи до себе, говорив він повагом. – Еге, прегарно, врочисто, гарно було. Ні, ми краще прочитаємо: ця гулянка в мене врочистим стилем описана.
– Братику! Будьте ласкаві – до обіду! – почувся голос сестриці.
– Ай, справді, ходім краще пообідаємо, а вже потім прийдемо тай прочитаємо.
І ми пішли обідати.
Не скажу, чи то такий апетит, чи щире вітання, чи, може, попросту борщ із сухими карасями (його так геніально варять мої земляки), не скажу, що саме спричинилось, – знаю тільки, що я наївся аж надто, та ще й добре заснув по обіді.
Пакунки мої принесено з поштової станції, й я оселився до неділі в альтанці привітного господаря. За час його небутності прочитував простосердечні листи мого музики непорочного.
Другий лист, який додаю тут, був писаний більш як через два роки після першого.
«Шановний добродію, Іване Максимовичу!
В останньому свойому листі Ви знову просите, щоб я записав із уст нашого народу все, як Ви кажете, що доторкається його філософії, поезії та історії. Дякую Вам, що нагадуєте мені про це. Це значить, що Ваше горе наполовину поменшало, коли Ви, нарешті, згадали й нашого антикварія й мене, Вашого друга щирого. Антикварія нашого й я добре пам’ятаю, тільки Бог його відає, де він тепер перебуває, а я для його, чи, однаково, для Вас записав цими днями чудову пісню.
Йду оце я що-найбільшою вулицею по селу і, по правді кажучи, йду до корчми, щоб посидіти з добрими людьми на призьбі: чи не почую часом чого путящого? Дак ото йду й бачу – посеред самої вулиці теліпається п’яна баба, і, видно, небідна. Йде й на все горло виспівує, поглядаючи на хати:
«Упилася я,
Не за ваше я:
В мене курка неслася –
Я за яйця впилася!…»
Хіба ж оце не філософія? Хіба ж оце не поезія? Мені хотілося зробити варіації на цю тему – та ба! Музика не зможе виявити цього великого сарказму…
Ви тепер, як знати з Вашого листа, трохи заспокоїлися після Вашої згуби неоціненої. Бийте лихом об землю, як швець мокрою халявою об лаву, та приїздіть у неділю на хутір. А я приїду туди з віолончеллю й гратиму Вам цілий день і все саме Ваші кохані українські пісні.
Я, здається, ще не писав до Вас про віолончель? Чудовий дивний інструмент! І я не розумію, де він його добув за таку невеличку ціну!
Торік наш Кленівський, уже видужавши, вернувся з-за границі й, між іншими дивовижними іграшками, привіз і віолончель. Боже-світе! Що то за іграшка! Тільки одній душі людській можна так плакати й так радіти, як співає та плаче цей дивовижний інструмент! Майстер, що зробив його, був ніхто інший, як сам Прометей [77]. Я спати лягаю й кладу його біля себе. Це моя коханка, моє життя, моє «я». І коли б я був двічі рабом, то за цей інструмент я б запродав себе утретє. О, я зовсім, тепер забув Серве.
А як би Ви бачили, що діється з Наталею, коли я заграю на цьому божественному інструменті! Вона умліває – й більш нічого. А Маріяна Якимівна запевняє мене, що на скрипці я краще граю, ніж на віолончелі. Та це вона тільки так каже: вона сама байдужа, не може слухати віолончелі.
Розносився одначе я зі своєю віолончеллю, наче дурень із писаною торбою, а про головне трохи не забув.
Передчуття мої справдилися. Кленівський, що ледве ожив, уже залицяється до Лізи власною персоною. Видима річ, пильнування любої сеструні не пішло марно!…
Ліза і знати нічого не хоче. Бігає по залах, б’є горщики з квітками, ламає дзиглики – суща дитина! А дитині цій майже 17 років. Одне тільки мене розважає: коли не помиляюсь, мені здається, що коли Кленівському і пощастить, дак це йому недешево стане.
Мені, принаймні, не доводилося ще зустрічати дівчину такого віку з такими пишними формами. Це справжня жінка!
Сеструня Кленівського не зна, що й казати проти її вибриків.
Що ж, як би хоч яку-небудь освіту цій дівчині? Це була б суща Семіраміда або Клеопатра [78]. Сидять вони раз, місяць тому назад, усі троє за обідом мовчки й тільки-позирають одне на одного з-під лоба. Страву давали тільки для форми, ніхто до неї й не доторкався. А я знічев’я, стоячи за стільцем Лізи, почав приглядатись до лиця Кленівського. Руїна! Зовсім руїна! Він не старий іще, та випередив навіть спорохнілих. Одвислі губи, що ледве стуляються, напів розплющені безбарвні очі, жовто-зелене лице й до того сиве ріденьке волосся та глухота роблять із його щось огидливе, щось на слимака похоже.
Пообідали. Ліза, виходячи з-за столу, заплакала і, звертаючись до пана Кленівського, мовила:
– Скажіть коней запрягти, а ні, то пішки піду до Антона Карловича.
«Буде лихо!» подумав я й не помилився. Через кілька днів челядь нишком загомоніла про шлюб пана з Лисаветою Федорівною, а ще через кілька днів почали балакати вже й про подробиці. Тим часом із Прилук приїхав адвокат пана Кленівського, І. П. Єрмолін, пробув у них два дні й виїхав так, що його майже ніхто й не бачив.
Це теж щось та значить.
Не минуло й місяця після цієї події, коли це сеструня Кленівського заметушилась, забігала, всю челядь заворохобила й загадала своїм благородним годованкам приготувати що-найкращу п’єсу на весілля.
«На весілля?» подумав я. «Себто», між Лізою та Кленівським – це річ можлива. Чудно! Я другого ж дня їздив на хутір і розказав про все, що бачив та чув. Антін Карлович мовив: добре», а Маріяна Якимівна тільки головою хитнула.
Весілля відбулося тихо, гостей багато не зібралось; були тільки найближчі сусіди. В театрі теж не були. Хотіли були дати концерт, та теж відложили до завтра.
Минуло й завтра без усяких пригод, а післязавтра Кленівський звелів лаштувати екіпаж, людей та коней на подорож до Києва.
Вся оця подія здається Вам неймовірною, фантастичною, як і самому мені вона здалась. Та згадайте, що Ліза виросла під безпосереднім доглядом старої розпусної дівки. Згадайте оце, й незвичайний шлюб Лізи робиться найзвичайнішим. Сумно тільки дивитись на цю любу дівчину, так не по-людському морально зопсовану: в неї не знати й тіні тієї янгольської принадливості, що так личить її вікові. Вихователька одначе помилилася у своїх рахунках. Вона мала на меті попсувати Лізу так, щоб вона згодилась одружитися з її огидливим братиком, це їй пощастило. Але головна річ – їй остогид братик зі своїм самовольством, їй треба було знівечити цю владу, вона і знівечила: себто, вона зробила Лізу повною, незалежною дідичкою цілого маєтку, що належав раніш Кленівському. На та і приїздив адвокат із Прилуки. Річ у тім, що Ліза, зробившися дідичкою, не поділилася зі своєю вчителькою ні владою, ні добром, а зробила її в себе ключницею.
Отак оборудувавши зі своєю любою вихователькою, вона дала управителеві повну власть над господою й цілим маєтком, потім узяла свого спорохнявілого чоловіка та й поїхала до Києва, ніби-то лікуватися мінеральними водами.
В господі все було так, як і попереду. Господиня обіцяла провести зиму в маєтках, а до зими, таким робом, мені не було що робити в господі, і я, користуючися з цієї доброї нагоди, одпросився в управителя місяців на два в Д., себто, на хутір.
І от уже третій день граю Моцартові сонати в хатці Маріяни Якимівни на своїй віолончелі.
Як мені тепло, як гарно з цими любими друзями моїми! Наталя щодня стає краща та миліша. Що за розумниця, що за скромниця! Вона, знаєте, хоче бути зо мною на етикеті, поводитися, як личить дорослій дівчині, та ніяк не зможе: пишається, пишається, потім раптом схопить із мене бриля, побіжить та й сховається в кущах. Я шукаю її, а вона перебігає від куща до куща, поки втомиться, а потім піде скаржитись до Маріяни Якимівни, ніби я не даю їй спокою, ніби їй на мого солом’яного бриля не можна без реготу й дивитись. Люба, прекрасна дівчина! Дивлячись на неї, я почуваю себе іноді вищим над людину, такою щасливою без краю істотою, якою людина ніколи бути не може… Від деякого часу я помічаю, що вона починає задумуватись і майже плаче; як я граю її улюблену Шубертову серенаду.
Маріяна Якимівна каже, щоб Антін Карлович поїхав із Наталею на зиму до Києва. Та Антін Карлович уперто мовчить, тільки головою хитає. От якось Маріяна Якимівна мовила:
– Ну, коли не до Києва, да хоч у Кленівку, до Лізи.
Та він так на неї подивився, що від того часу й не згадують про Лізу. Я зовсім розумію й виправдовую думку Маріяни Якимівни, та ніяк не зможу байдужо в’явити собі Наталю поміж чужими людьми; мені стає за неї страшно. Вона така жвава, перейнятлива, і вже їй сімнадцять років. Великі небезпеки можуть спіткати її в будуччині.
От іще що мене чимало здивувало. Як я розповідав із подробицями про весілля Лізи, Наталя байдужо дослухала моє оповідання й промовила: «Безталанна вона». – й залилася слізьми.
Невже вона в такому віці так глибоко заглянула і зрозуміла, де воно те щастя?
Я завтра поїду у Кленівку за партитурою Мендельсонового «Сна на Івана Купала». Наталя ще не чула її. Я положу для неї цю чудову симфонію на фортеп’ян та віолончель. Приїздіть коли у свято, й Ви послухаєте; а тимчасом напишіть про Себе хоч два слова, з нашим посланим, напишіть хоч те тільки, що Ви одержали моє «посланіє».
Прихильний до Вас Ваш Музика.»
Од листа зосталось пів аркуша чистого паперу; на йому рукою Івана Максимовича додано було:
«29 червня, на Петра й Павла, їздив я в гості на хутір і гостював два дні з великою радістю. Віолончель та фортеп’ян – це така божественна гармонія, що вік би слухав і не наслухався, особливо, коли вони удвох грають цю чудову серенаду. Проте я думаю, й не без основи, що, крім гармонії згуків, між ними існує найвища гармонія найніжніших почувань. Мені навіть про те сама Маріяна Якимівна натякнула, як вони грали серенаду. Вона звернулася до мене, показуючи очима на музиків і шепнула:
– Чи неправда, парочка? Якої ви думки?
Певна річ, я хитнув головою, що згоджуюсь. По-друге, як ми гуляли в саду, і вони удвох ішли поперед нас та про щось тихо розмовляли, Антін Карлович, дивлячись на них, промовив, наче сам до себе:
«Що б там не було, а я добуду йому волю»…
«Благородне чуття!» подумав я. Це значить, що людина стоїть вище понад усякі забобони… Час би всім так думати й почувати. Овва! Гордощі опанували нами. А які б вони були щасливі! Я б що-дня їздив на хутір, аби полюбуватись їх щастям. Я не бачу тут нічого неможливого: все залежатиме від Антона Карловича,. а сумніватися в щирому спочутті цієї благородної людини – те саме, що не вірити в Бога. Почекаємо! Побачимо!»
За листом слідує оповідання власного твору Івана Максимовича, де йдуть балачки в тому ж таки філантропічному тоні, та тільки тут складня велична, оброблена, така складня, що я ледве-ледве прочитав пів аркуша. Сущий Марлінський. Земля йому пером!
Перегорнувши кілька аркушів красномовного рукопису, знайшов я ще один лист музики, що був написаний через рік після попереднього.
Лист починався так:
«Незабутній Іване Максимовичу!
Я такий щасливий, такий без краю щасливий, що ледве чи зможу писати до Вас, а писати треба, бо щастя задушить мене, коли я не висловлюся. Але відки ж Вам почати? Дайте опам’ятатися. Та почну від того, що торішньої осені повернувся з Києва Кленівський зовсім хворий і без дружини. Лисавета Федорівна покинула його в Києві на сестрицин догляд, а сама помандрувала з якимось гусаром на маневри до Вознесенська [79], та й не верталась. Вже з заграниці (здається, з Відня) написала до управителя листа, аби той усю челядь та музиків пустив «на оброк» [80] – хто бажає, а решту повернув до хліборобства, – щоб благородним вихованкам дав по тисячі карбованців та й теж пустив, а двірських дівчат щоб повіддавав заміж хоч би за солдатів, наділивши кожну по сотні карбованців на придане; панові Кленівському ж та сестрі його щоб видавав по сотні карбованців щомісяця, та й більш нічого!
Шкода й заразом гидко було дивитись на того знівеченого розпусника, коли він дивився на те, як збиралися в дорогу його вихованки, а він не міг їх спинити. Йому хотілося попрощатися зі своїми жертвами, й він плакав знесилений. Він пішов був до їх у «флігель» попрощатися з ними, та вони замкнули в його перед носом двері. Гарна подяка!
Лисавета Федорівна, може, й несвідомо, але зовсім справедливо й достойно скарала його. В душі я їй вдячний. За одну бідолашню Тарасевичівну слід би його зробити каторжником. Як коли совість його прокинеться, вона замордує його гірш усякого ката.
Тільки я не йму віри, щоб у його зіпсованому серці була совість.
Оркестр наш сливе весь пущено «на оброк», й він помандрував у Київ. Мене обрали були за капельмейстера, та я наодруб одмовився й випросив собі в управителя місце лісника в Д. Служба ця саме прийшлася мені до смаку: вештаюся собі цілісінький день по гаю, наче роблю діло, а ввечері – на хутір. Віолончель зосталася при мені. Слухачі мої – найщиріші слухачі, і я попросту раюю. Як би ще до цього колишня жвавість та безтурботність Наталі, так я був би зовсім щасливий. А то вона чогось така сумна ходить, що я не розумію, що й діяти.
Маріяна Якимівна теж наче змінилась, теж чогось задумується, іноді й сумує. Сам тільки Антін Карлович, як і попереду, мовчить та добросерно усміхається. Щодо мене, так вони всі, як і попереду, ласкаві, тільки ніби щось ховають.
Мене ж це мучить, і я іноді цілі дні ходжу по гаю та плачу, сам не знаю чого…
Назад тому кілька днів Антін Карлович їздив до нашого управителя й вернувся незвичайно веселий, такий веселий, що примусив мене з Наталею грати «Горлицю», а сам трохи не пішов у танець. Тим часом ні до кого ані слова, через що він так радіє…
Через тиждень після цієї радості Антін Карлович, не кажучи нікому ані слова, знов поїхав до управителя, а над вечір того ж таки дня прислав записку, щоб його не сподівалися вечеряти, бо він із управителем поїхав у Полтаву.
Ми, звичайно, здивувалися і хвилин із п’ять не могли промовити ані слова, тільки дивились одне на одного; нарешті, першою озвалась Маріяна Якимівна:
«Що ж оце він зо мною зробив? От уже тридцять літ, слава Богові, ми з ним не розлучалися ані на день єдиний, а тут… узяв та й поїхав, хоч би ж був слово промовив. От до чого я дожила, безталанна!»
І, трохи помовчавши, вона тихо заплакала, Наталя теж, і, взявшися за руки, обидві вони пішли до покоїв.
Я, наче вкопаний, лишився на місці й довго б так простояв, як би Наталя не покликала мене до покоїв.
Після довгих розмов та гадок, на що, та по що, можна мовити, крадькома поїхав Антін Карлович у Полтаву, я наважився зараз же поїхати у Кленівку, щоб довідатись добре про все на місці. А щоб їм не було страшно без чоловіка, я сходив до млина й попросив старого мірошника на хутір як сторожа та оповідача. (Наталя дуже любила слухати його старі казки та приказки.)
До досвіта вернувся я на хутір з Кленівки, ні про що не довідавшись. Конторські писарі, користуючися з відсутності управителя, понапивались горілки, й на моє питання відповідали: «Виїхали в Полтаву!» та й більш нічого.
Наталя заснула, а Маріяна Якимівна ждала мого повороту біля садових воріт і, заздрівши мене, підбігла до. мене з питанням: «Що?» Я, хоч і гірко мені було, відповів їй, що у Кленівці ніхто нічого не відає.
«Ходіть же в його хату та відпочиньте з дороги», – мовила вона до мене й, затуливши руками своє обличчя, так пішла до будинку.
«Бідолашна молодице!» подумав я, дивлячись їй у слід. «Невже так міцно здружилася ти з ним, що не можна тобі й одного дня прожити без його? Щаслива, завидна твоя доля, і багато-багато жінок мають право завидувати тобі.. А тобі ще більше, щасливий діду, мусять завидувати чоловіки-бідолахи!»
Минув день, другий, нарешті, і третій, а про Антона Карловича ані слуху, ні духу. На хуторі все так затихло й занудилось, що я боявся й подумати про музику.
Маріяна Якимівна всі дні ходила взад та вперед однією доріжкою й тільки мовчки зітхала, а за нею й Наталя…
Здавалось, що ми вже на віки попрощалися з нашим Антоном Карловичем. Удень Маріяна Якимівна часто заходила в його хатку, чого раніш ніколи не було, змітала хусткою порох із електричної машини та інших речей, сідала на кушетку і плакала, одне слово, вона скидалася на найніжнішу коханку.
За ті дні я тільки й чув від неї, та й то вона говорила, наче сама до себе:
«Ну, чи чувано ж у світі таке лихо? Поїхати так далеко й не промовити до жінки ані слова? Ой, я безталанна!»
Нешвидко минали дні, а вечорі тяглися аж надто, і 26 серпня швидко наближався. Попереду я думав про сюрпризи для Наталі, та після цього випадку я так збентежився, що зовсім про все забув.
Ще раз їздив я у Кленівку і хотів був поїхати аж у Прилуку до повіреного Лисавети Федорівни, та мені сказали у Кленівці, що й він поїхав укупі з ними.
От уже й 25 серпня, а на хуторі наче нічого й не бувало: аніякого руху; про завтрішнє свято нема і згадки.
Я згадав про місячну троянду в Д. в оранжереї, яку я вже давно випросив у садівника на день Наталиного янгола, і, ні до кого не промовивши слова, пішки почимчикував я в Д. Вертався я з квіткою на хутір уже ввечері. І уявіть собі мої радощі: Антін Карлович сидів за столом поміж Маріяною Якимівною та Наталею і, своїм звичаєм, усміхався, п’ючи чай.
«А, й ви прийшли!» – мовив він, побачивши мене. – «Сідайте лишень, я вам розповім, що бачив я в Полтаві.»
Я сів – і кілька хвилин тяглось мовчання.
«Ну, кажи, ледащо,» – промовила Маріяна Якимівна, – «що ти бачив у своїй нудній Полтаві.»
«А що я там бачив? Грязюка та й більш нічого!»
«А що ж ти там мав робити стілько часу?»
«Теж нічого!»
«На віщо ж ти їздив туди, вітрогоне ти старий?»
«Так, прогулятися!»
«Так, прогулятися? Чи чуєте, люди добрі: так, прогулятися! Ах, ти сива, стара голово! І це тобі не сором так мордувати мене на старість?»
І Маріяна Якимівна поцілувала його так ніжно, так просто, сердечно, як цілує найніжніша мати свою любу дитину.
Вечір минув тихо та весело.
Другого дня всі прокинулися рано, а Антін Карлович раніш за всіх. Розбудивши мене, він мовив:
«А що, чи приготували ви що для іменниці?»
«Приготував,» – відповів я.
«Ну, дак уставайте лишень, убирайтеся, та підемо поздоровляти: вона вже бігає по саду.»
Я вимився на швидку руку, вбрався і, взявши свою троянду, пішов до будинку слідком за Антоном Карловичем. Наталя, побачивши нас, побігла до покоїв.
Ми ввійшли слідком за нею, а вона вже сиділа за чайним столом, наче нічого не відаючи, біля Маріяни Якимівни і просила сухаря до чаю.
Я поздоровив її й підніс свій скромний дарунок. Антін Карлович теж поздоровив і, витягши з бокової кишені начетверо зложений папір, подав його Наталі, промовивши:
«Оце тобі гостинець із Полтави!». Промовивши це, він, усміхаючись, сів біля неї.
Наталя довго мовчки читала той папір і, не дочитавши, упустила його з рук і кинулась, плачучи, обнімати та цілувати Антона Карловича, а ми з Маріяною Якимівною, дивуючись, поглядали одне на одного.
Нарешті, я підняв папір, подивився на його, – то була моя «отпускная» [81]…
Все, що казав би я Вам про свої почуття в цю величну хвилину, все б оце і трохи не було похоже на те, що я почував.
«Віолончель теж наша!» – мовив, усміхаючись, Антін Карлович.
Я впав перед ним навколішки й цілував його руки, обливаючися сльозами.
«Ну, Наталко, тепер твоя черга, кажи!» – мовив Антін Карлович, звертаючись до Наталі. – «Візьми оцей папір та віддай нашому другові і скажи: «Оце тобі моє придане». А ми з Маріяною Якимівною скажемо: «Боже вас благослови!»
Всі четверо кинулись ми одне до другого й облилися слізьми.
І от більше, тижня, як моє щастя не дав мені спати. І знаєте, хто все оце вчинив? Наталя моя люба, моя неоцінена Наталя! Вона зреклася знатних та багатих, а обрала мене, кріпака-музику… і, признавшись по правді своїм щирим добродіям, просила їх діяти з нею, що хочуть. А добрий, мовчазний Антін Карлович, недовго думаючи й не кажучи нікому ні слова, зробив по свойому за одним заходом: він заплатив за мою волю з віолончеллю 2500 карбованців. Якби Кленівський був моїм паном, цього б ніколи не сталося! Спасибі тобі, Лисавето Федорівно! Тобі й не сниться, що ти невинна причина мого теперішнього раювання…
Саме тепер Антін Карлович заходиться, аби віддати мене до канцелярії маршалка дворянства – це вже я й сам не знаю на що, – а коли це станеться, тоді ми з Вами бачитимемось, принаймні, тричі на тиждень. А поки що, приїздіть у неділю на хутір: і по-любуйте з людей, зовсім щасливих.
Прихильний до Вас Музика.»
Дочитавши цього листа, що написало його саме щастя, мене огорнула якась хоровита задума. Боже-світе! Невже то були заздрощі? Ні, я не завидував нікому у світі! То було гірке, невиразно гірке почуття самотності. Я трохи не заплакав із внутрішнього болю. Тим часом, коли я зібрався рюмсати, увійшов до мене Іван Максимович і спитав:
– А що, чи далеко вже прочитали моє немудре оповідання?
– Все прочитав, – відповів я.
– Й опис весілля?
– Ні, не читав.
– То прочитайте, конче прочитайте, бо я, можна мовити, найбільше сподіваюсь на ефект цього величного малюнку.
– А скажіть, Іване Максимовичу, а старі ще живі?
– Здоровісінькі, а про щастя нема чого й казати! А як би ви бачили, що то за внуку дав їм Бог! Сущий янгол божий!
– Я знов задумався.
– А знаєте лишень що, Іване Максимовичу? – спитав я його через хвилину.
– А що?
– Пустіть мене завтра самого на хутір, а ви в неділю приїздіть.
– Ні за що! А коли вже вам так захотілося, дак і я з вами завтра поїду. Та чого це вам так раптом?…
– Така вже в мене вдача: я дуже люблю дивитись на щасливих людей і, на мою думку, нема нічого кращого, любішого, як постать щасливої людини.
– Це суща правда.
Другого дня ми були на хуторі, і я бачив і був щасливий щастям цих простосердих, щирих людей. Бачив і свідчу правду цього небрехливого оповідання.
13 січня, року божого 1855.


Примітки
3. Густинський монастир – у прилуцькому повіті полтавської губернії, заснований 1600 р., відіграв досить важну роль в українській історії; в р. 1799 його закрито, а в 1843 р. відновлено, але значення від того часу вже він не мав.
4. Удай – притока Дніпра з лівого боку
5. Сен-Клерське абатство (абат – італ. слово, утворене з сирійського авва = батько – ігумен, наставник монастиря) в департаменті Об (Aube) у Франції, славний колись монастир, заснований св. Бернгардом (1115) і піддержуваний французькими вельможами й португальськими королями. Монастир славився чудовими будівлями, головно, має статичною церквою. Після французької революції перемінено монастир на тюрму.
6. Титар – ктитор (гр.), основник
7. Вальтер Скот (1771 – 1831) – великий англійський поет (перший писав поетичні повісти, т. зв. поеми) і повістяр (історичні повісти).
8. Археографічну Комісію в Києві – то вона й вислала була Шевченка на змальовування пам’ятників старовини – покликано в життя 1843 р. Вона повидавала велику силу матеріалів із історії України й має великі заслуги для української науки.
9. Микола Репнін (1778 – 1845) був від 1816 до 1835 р. воєнним губернатором України, опісля жив на Полтавщині; з його донькою Варварою був Шевченко великий приятель.
10. Ярема Корибут-Вишневецький (1612 – 1651) – з роду українець і православний, вихований у єзуїтській колегії, був великим ворогом України, воював із Хмельницьким і в тій війні виявив велику жорстокість і ненависть до всього, що православне. Вишневецькі мали великі маєтки на Лівобережжі, майже ціла Полтавщина до них належала. Їх резиденцією були Лубни.
11. В. Штернберг (1818 – 1845) – маляр, ученик Брюлова, приятель Шевченка (жили разом на одній квартирі в Петербурзі).
12. Бельведер – італійське слово, означало колись: гарний вид; тепер розуміємо під ним будинок, виключно на те поставлений, щоб із нього любуватися, або невеличку башту, поставлену над покрівлею палати, щоб із неї дивитися на гарне довкілля. В такому значенні вжито цього слова в «Музиці».
13. Амазонки – грецьке слово, себто – безгрудні; назва від того, що наче б то колись існував народ зі самих жінок, які займалися воєнним ремеслом, а щоб груди на заважали держати лука, то праву з них вирізували. Звідсіля тепер звуть амазонками й амазонами джигунистих дівчат та хлопців, що хотять наче б. то завоювати одні одним серця.
14. холостий – нежонатий; флігель – крило дому, побічний будинок, офіцина, словом – окремий будиночок для парубків
15. П. Вергілій Маро – латинський поет із І в. по Хр., автор «Енеїди»; тут – провідник; це взято в «Божої Комедії» італійського поета Данта, де Віргілій теж являється провідником Данта по пеклі.
16. Про чудовний образ іржавецької Божої Матері – вона наче б то плаче за колишньою, славою України – написав Шевченко поему «Іржавець», про нього згадує і в поемі «Великий льох». Іржавець – село у Прилуцькому повіті.
17. Зорянко – московський маляр.
18. себто: похвали (патенту на знавця), що добре розбирається в малярстві.
19. «Вільгельм Тель» – відома опера (найкраща) італійського композитора Джоакіно Россіні (1792 – 1868); опера ця дуже драматична, чудово відповідає самому сюжетові, переказові про мистецького стрільця, що влучає яблуко на голові власної дитини.
20. Тегеран – головне місто Персії; Персеполіс – колишня столиця тої країни, з неї тепер тільки руїни; місто лежало на півдні Персії, в теперішній провінції Фарсістан (колишня: Персида). Барони Боде – з франкського роду, та після французької революції перебралися до Росії, прийняли рос. підданство й одержали великі маєтки.
21. Фрегат – корабель із вітрилами.
22. Амфітріон – багатий чоловік, що любить гостити в себе багацько людей (назва взята з комедії французького поета Молієра під тим самим заголовком; у II акті, 5 ява, 8 рядок – дається там іще пояснення Амфітріона.
23. ми йдемо очевидячки вперед
24. грос-фатер – старовинний німецький танець, його танцювали співаючи (його назва від перших двох слів пісні); в пісні дві мелодії: одна повільна, друга на 2/4.
25. Оноре Бальзак (1799 – 1850) – славний французький повістяр – батько реалістичної школи у французькому письменстві; його повісти виявляють вірний образ життя сучасного йому французького громадянства. Своїми подробицями й описами якнайбільших дрібниць нагадує його потрохи наш Нечуй-Левицький.
26. Ганс Гольбейн (1497 – 1543) – один із найбільших німецьких артистів, маляр і рисівник. Рисунок «Танець смерті», на якому поміщено 58 осіб, відноситься до р. 1526. Відомі його портрети й малюнки мадон.
28. вершки – солодка сметанка
29. Проспер – щасливець, назва із французьких комедій.
30. Людвіг Шпор (1784 – 1859) – відомий німецький скрипаль і композитор – написав школу на скрипку й кілька опер; був директором театру у Франкфурті над Майном.
31. Ф. Мендельсон-Бартольді (1809 – 1847) – визначний німецький композитор (з жидівського роду) і диригент, автор багатьох сонат і концертів, написав музику до творів Софокла (хори).
32. Адрієн Серве (1807 – 1866) – славний віолончеліст, був професором брюсельської консерваторії й писав дещо на віолончель; зі своїми концертами їздив по Лондоні та Парижі, і в 1839 р. відвідав і Петербург. У Росії бував і пізніше в 1841, 1843, і в 60-роках XIX ст.
33. Карл Марія Вебер (1789 – 1826) – славний німецький композитор, який повів німецьку музику на німецький національний шлях і німецьку мелодію довів до великого артизму. Його опери: «Вільний стрілець» (Freischutz), «Оберон», «Преціоза» (до слів Вольфа), «Евріанта» – й досі тішаться великим успіхом. Цікаво, що в його операх не все ще – спів, в ще й звичайні розмови, як ось ув оперетках тепер.
34. Мінезінгери – середньонімецькі народні співці, що вихвалювали у своїх піснях любов.
35. Каватіна (іт.) – сольна пісня з опери; «Норма» – відома опера італійського композитора Вінченцо Белліні (1802 – 1835), перший раз її виставлено 1831 р.
36. Фр. Шопен (1809 – 1849) – славний польський композитор і піаніст; музика його легка, повна таємності й сердечності; передусім славляться його відомі мазурки.
37. Орфей – мітольогічний грецький музика; про його ліру розповідали, що її звуки потягали звірів за собою, та каміння навіть від них порушувалося.
38. Михайло І. Глінка (1804 – 1857) – один із найліпших московських композиторів (з роду Білорус), автор відомих опер: «Руслан і Людмила», «Життя за царя», романсів і церковних пісень.
39. Ферма – більше хазяйство, щось наче наші хутори.
40. Луб’яний – із луб’я, з лика; тут – паршивенький, простакуватий, ординарний малюнок
41. Гривня (мідна) – 3 копійки; через те семигривеник – 20 копійок.
42. Алембік – скляний куб для дистиляції води чи іншої рідини; реторта – апарат теж для дистиляції: це звичайно округлява посудина з широкою вигнутою шийкою.
43. старі гроші, монети
44. Іван Золотаренко – наказний гетьман, один із діяльніших помічників Б. Хмельницького; в 1654 і 1655 р. розбив поляків, убитий 1656 р. підчас облоги Старого Бихова на Білій Русі.
46. Винниця – гуральня.
47. Смольний Інститут – виховний заклад для дівчат із привілейованих класів (доньок генералів, дворян, старших офіцерів) у Петербурзі.
48. себто, виголосила
49. Людвіг Бетховен – найбільший композитор XIX в. (1770 – 1827). Німець, автор славних сонат, урочистої служби (missa solemnis), опери «Фіделіо», музики до творів Шіллера, Гете й т. д.
50. Й. X. Моцарт (1756 – 1791) – славний німецький композитор, автор багатьох опер (першу написав, маючи 12 років), сонат (45), симфоній (49), духовних, творів (служб, ораторій – усіх 68) і т. д. Всіх творів Моцарта нараховують 625.
51. Питун – глиняна посудина до пиття води.
52. властиво всього 12, бо Шевченко був у тих околицях 1845 року.
53. Каланча (моск.) – башта, з якої стережуть.
54. Автомедон – у грецьких переказах про Троянську війну (Іліада) візник грецького героя Ахілла; тут – провідник.
55. Г. це – Галаган Гнат, що за зраду Мазепи дослужився дворянства (+1748); то він увів московське військо на Січ (1708 р.).
56. Марлінський – це псевдонім московського письменника А. А. Бестужева (1797 – 1837), відомого декабриста. Писав повісти і критичні замітки, славився свого часу «Пушкіном прози» хоч мова в нього була дуже вишукана, напушена, мала багацько риторичних прикрас, була повна всяких порівнянь і т. д. Як дивився на нього Шевченко – пізнати з повісті.
57. Мікель Анджело Буонаротті (1475 – -1564) славний італійський маляр, різьбар і архітект; він збудував церкву св. Петра в Римі. Із його статуй – найважніший Мойсей, із малюнків – Страшний Суд.
58. Посада – відділ, місце.
59. палата – кімната хворих у шпиталі.
65. Коповик – 50 копійок.
66. тут під богемцями треба розуміти чехів, бо ж їх тоді багато мандрувало по світі, заробляючи собі гранням на життя.
67. Бернгард Ромберг (1770 – 1841) – визначний віолончеліст, уважається основником школи віолончелістів у Німеччині – був професором паризької консерваторії, довгий час був у Росії; важні його концерти на віолончель.
68. Анрі Вьєтан (1820 – 1881) – славний бельгійський скрипаль (як мав 8 років, давав уже концерти), об’їхав майже цілу Європу з концертами (в Росії був двічі), написав багацько творів на скрипку.
69. Й. Гайдн – славний композитор (1732 – 1809), писав симфонії, ораторії, сонати, опери – всіх творі к до 800.
70. Граф Вієльгорський – царський камергер; про нього згадує Шевченко в «Артисті»
71. За панщини кріпаків усе відсилали з арештантами (колодниками); вони й сиділи доти в тюрмі, доки пан було за ними не пошле кого, або не згадає. Рогатка – застава (царина) в дорозі.
72. Фетида – у старовинних Греків морська німфа, мати Ахілла, троянського героя; це місце стілько значить, що сонце (світлодайний) ховалося в море й заходило.
73. Днівка – день для відпочинку.
74. Гривеник – 10 копійок.
75. Растра – прилад до рисования нот; вензель – сплетення букв ув один образ (звичайно початкових букв якогось імені).
76. Фр. Шуберт (1797 – 1828) – дуже визначний німецький композитор, автор мелодійних і настроєвих пісень; писав і опери, але вони не мають такого значення, як пісні. Серенада – пісня, яку співають комусь увечір, щоб добре йому спалося.
77. Прометей – грецький пів-бог; за нього оповідали, що він од богів викрав вогонь і дав людям – за те його боги покарали, прикувавши до скелі, й орел мав йому викльовувати ребра.
78. Семіраміда – ассирійська цариця, Клеопатра – єгипетська; одна і друга славилася великою красою, але ж і жіночими примхами та жорстокістю.
79. Вознесенськ – місто в Херсонщині.
80. «на оброк» – себто, на відробіток, щоби платили чинш
81. отпускная – грамота на звільнення з кріпацтва