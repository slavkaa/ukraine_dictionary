В казематі XІ 

Понад полем іде, 
                        Не покоси кладе, 
                        Не покоси кладе - гори. 
                        Стогне земля, стогне море, 
                        Стогне та гуде! 
                        Косаря уночі 
                          Зустрічають сичі. 
                          Тне косар, не спочиває 
                          Й ні на кого не вважає, 
                          Хоч і не проси. 
                        Не благай, не проси, 
                          Не клепає коси; 
                          Чи то пригород, чи город, 
                          Мов бритвою, старий голить 
                          Усе, що даси. 
                        Мужика, й шинкаря, 
                          Й сироту-кобзаря. 
                          Приспівує старий, косить, 
                          Кладе горами покоси, 
                          Не мина й царя. 
                        І мене не мине, 
                          На чужині зотне, 
                          За решоткою задавить. 
                          Хреста ніхто не поставить 
                          І не пом'яне. 
                        [30 травня 1847, 
                          С.-Петербург]
                         
                         
                         
                         