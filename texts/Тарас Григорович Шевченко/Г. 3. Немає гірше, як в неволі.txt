Г. 3. "Немає гірше, як в неволі "

Немає гірше, як в неволі 
                        Про волю згадувать. А я 
                        Про тебе, воленько моя, 
                        Оце нагадую. Ніколи 
                        Ти не здавалася мені 
                        Такою гарно-молодою 
                        І прехорошою такою 
                        Так, як тепер на чужині, 
                        Та ще й в неволі. Доле! Доле! 
                        Моя ти співаная воле! 
                        Хоч глянь на мене з-за Дніпра, 
                        Хоч усміхнися з-за .... 
                        І ти, моя єдиная, 
                          Встаєш із-за моря, 
                          З-за туману, слухняная 
                          Рожевая зоре! 
                          І ти, моя єдиная, 
                          Ведеш за собою 
                          Літа мої молодії, 
                          І передо мною 
                          Ніби море заступають 
                          Широкії села 
                          З вишневими садочками 
                          І люде веселі. 
                          І ті люде, і село те, 
                          Де колись, мов брата, 
                          Привітали мене. Мати! 
                          Старесенька мати! 
                          Чи збираються ще й досі 
                          Веселії гості 
                          Погуляти у старої, 
                          Погуляти просто, 
                          По-давньому, по-старому, 
                          Од світу до світу? 
                          А ви, мої молодії 
                          Чорнявії діти, 
                          Веселії дівчаточка, 
                          І досі в старої 
                          Танцюєте? А ти, доле! 
                          А ти, мій покою! 
                          Моє свято чорнобриве, 
                          І досі меж ними 
                          Тихо, пишно походжаєш? 
                          І тими очима, 
                          Аж чорними — голубими, 
                          І досі чаруєш 
                          Людські душі? Чи ще и досі 
                          Дивуються всує 
                          На стан гнучий? Свято моє! 
                          Єдинеє свято! 
                          Як оступлять тебе, доле, 
                          Діточки-дівчата 
                          Й защебечуть по своєму 
                          Доброму звичаю, 
                          Може, й мене ненароком 
                          Діточки згадають. 
                          Може, яка і про мене 
                          Скаже яке лихо. 
                          Усміхнися, моє серце, 
                          Тихесенько-тихо, 
                          Щоб ніхто і не побачив... 
                          Та й більше нічого. 
                          А я, доленько, в неволі 
                          Помолюся богу. 
                        [Друга половина 1848, 
                          Косарал]                        
                         
                        