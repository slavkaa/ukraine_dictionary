В казематі X 

В неволі тяжко, хоча й волі, 
                        Сказать по правді, не було. 
                        Та все-таки якось жилось. 
                        Хоть на чужому, та на полі… 
                        Тепер же злої тії долі, 
                        Як бога, ждати довелось. 
                        І жду її, і виглядаю, 
                        Дурний свій розум проклинаю, 
                        Що дався дурням одурить, 
                        В калюжі волю утопить. 
                        Холоне серце, як згадаю, 
                        Що не в Украйні поховають, 
                        Що не в Украйні буду жить, 
                        Людей і господа любить. 
                        [Між 19 і 30 травня 1847, 
                          С.-Петербург]
                         
                         
                         
                         
                         