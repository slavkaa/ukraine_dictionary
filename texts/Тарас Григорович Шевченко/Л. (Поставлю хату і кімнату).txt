Л. (Поставлю хату і кімнату)

Поставлю хату і кімнату, 
                        Садок-райочок насаджу. 
                        Посиджу я і походжу 
                        В своїй маленькій благодаті. 
                        Та в одині-самотині 
                        В садочку буду спочивати. 
                        Присняться діточки мені, 
                        Веселая присниться мати, 
                        Давнє-колишній та ясний 
                        Присниться сон мені!.. і ти!.. 
                        Ні, я не буду спочивати, 
                        Бо й ти приснишся. І в малий 
                        Райочок мій спідтиха-тиха 
                        Підкрадешся, наробиш лиха... 
                        Запалиш рай мій самотний. 
                        27 сентября [1864 
                          С.-Петербург]                         
                        