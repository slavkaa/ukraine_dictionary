Н. Маркевичу

Бандуристе, орле сизий! 
                        Добре тобі, брате: 
                        Маєш крила, маєш силу, 
                        Є коли літати. 
                        Тепер летиш в Україну — 
                        Тебе виглядають. 
                        Полетів би за тобою, 
                        Та хто привітає. 
                        Я й тут чужий, одинокий, 
                        І на Україні 
                        Я сирота, мій голубе, 
                        Як і на чужині. 
                        Чого ж серце б'ється, рветься? 
                        Я там одинокий. 
                        Одинокий... а Украйна! 
                        А степи широкі! 
                        Там повіє буйнесенький, 
                        Як брат, заговорить; 
                        Там в широкім полі воля; 
                        Там синєє море 
                        Виграває, хвалить бога, 
                        Тугу розганяє; 
                        Там могили з буйним вітром 
                        В степу розмовляють, 
                        Розмовляють сумуючи, 
                        Отака їх мова: 
                        «Було колись — минулося, 
                        Не вернеться знову». 
                        Полетів би, послухав би, 
                        Заплакав би з ними... 
                        Та ба, доля приборкала 
                        Меж людьми чужими. 
                        С.-Петербург, 9 мая 1840 року
                         
                         
                        