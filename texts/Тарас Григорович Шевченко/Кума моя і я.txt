Кума моя і я ...

Кума моя і я 
                        В Петрополіськім лабіринті 
                        Блукали ми — і тьма, і тьма... 
                        «Ходімо, куме, в піраміду, 
                        Засвітим світоч». І зайшли, 
                        Єлей і миро принесли. 
                        І чепурненький жрець Ізіди, 
                        Чорнявенький і кавалер, 
                        Скромненько длань свою простер, 
                        І хор по манію лакея, 
                        Чи то жерця: «Во Іудеї 
                        Бисть цар Саул». Потім хор 
                        Ревнув з Бортнянського. «О скорбь, 
                        О скорбь моя! О скорбь велика!» 
                        [Друга половина вересня — 
                          грудень 1860, С.-Петербург]                         
                        