Ой я свого чоловіка

Ой я свого чоловіка 
                        В дорогу послала, 
                        А од шинку та до шинку 
                        Стежечку топтала. 
                        Та до куми заходила 
                        Пшона позичати, 
                        Отих дітей годувати 
                        В нетопленій хаті. 
                        І нагодувала, 
                        І спати поклала, 
                        Сама пішла до дяка 
                        Добувати п'ятака, 
                        Та й заночувала. 
                        А із Криму чоловік 
                        Ледве ноги доволік. 
                        Воли поздихали, 
                        Вози поламались, 
                        З батіжками чумаченьки 
                        Додому вертались. 
                        Увійшов у хату, 
                        Ударивсь об поли: 
                        Лазять діти у запічку 
                        Голодні і голі. 
                        «А де ваша, діти, мати?» - 
                        Сердешний питає. 
                        «Тату! тату! наша мати 
                        У шинку гуляє». 
                        [Друга половина 1848, 
                          Косарал]                         
                        