Росли укупочці, зросли...

Росли укупочці, зросли; 
                        Сміятись, гратись перестали. 
                        Неначе й справді розійшлись!.. 
                        Зійшлись незабаром. Побрались; 
                        І тихо, весело прийшли, 
                        Душею-серцем неповинні, 
                        Аж до самої домовини. 
                        А меж людьми ж вони жили! 
                        Подай же й нам, всещедрий боже! 
                          Отак цвісти, отак рости, 
                          Так одружитися і йти, 
                          Не сварячись в тяжкій дорозі, 
                          На той світ тихий перейти. 
                          Не плач, не вопль, не скрежет зуба 
                          Любов безвічную, сугубу 
                          На той світ тихий принести. 
                        25 іюня [1860, 
                          С.-Петербург]                         
                        