Наймичка

Пролог 
                        У неділю вранці-рано 
                          Поле крилося туманом; 
                          У тумані, на могилі, 
                          Як тополя, похилилась 
                          Молодиця молодая. 
                          Щось до лона пригортає 
                          Та з туманом розмовляє: 
                        «Ой тумане, тумане,— 
                          Мін латаний талане! 
                          Чому мене не сховаєш 
                          Отут серед лану? 
                          Чому мене не задавиш, 
                          У землю не вдавиш? 
                          Чому мені злої долі, 
                          Чом віку не збавиш? 
                          Ні, не дави, туманочку! 
                          Сховай тілько в полі, 
                          Щоб ніхто не знав, не бачив 
                          Моєї недолі!.. 
                          Я не одна,— єсть у мене 
                          І батько, і мати... 
                          Єсть у мене... туманочку, 
                          Туманочку, брате!.. 
                          Дитя моє! мій синочку, 
                          Нехрещений сину! 
                          Не я тебе хреститиму 
                          На лиху годину. 
                          Чужі люди хреститимуть, 
                          Я не буду знати, 
                          Як і зовуть... Дитя моє! 
                          Я була багата... 
                          Не лай мене; молитимусь, 
                          Із самого неба 
                          Долю виплачу сльозами 
                          І пошлю до тебе». 
                        Пішла полем ридаючи, 
                          В тумані ховалась 
                          Та крізь сльози тихесенько 
                          Про вдову співала, 
                          Як удова в Дунаєві 
                          Синів поховала: 
                        «Ой у полі могила; 
                          Там удова ходила, 
                          Там ходила-гуляла, 
                          Трути-зілля шукала. 
                          Трути-зілля не найшла, 
                          Та синів двох привела, 
                          В китаєчку повила 
                          І на Дунай однесла: 
                          «Тихий, тихий Дунай! 
                          Моїх діток забавляй. 
                          Ти, жовтенький пісок, 
                          Нагодуй моїх діток; 
                          І скупай, і сповий, 
                          І собою укрий!» 
                        I 
                        Був собі дід та баба. 
                          З давнього-давна у гаї над ставом 
                          Удвох собі на хуторі жили, 
                          Як діточок двоє,— 
                          Усюди обоє. 
                          Ще змалечку удвох ягнята пасли, 
                          А потім побралися, 
                          Худоби діждалися, 
                          Придбали хутір, став і млин, 
                          Садок у гаї розвели 
                          І пасіку чималу — 
                          Всього надбали. 
                          Та діточок у їх бігма, 
                          А смерть з косою за плечима. 
                          Хто ж їх старість привітає, 
                          За дитину стане? 
                          Хто заплаче, поховає? 
                          Хто душу спом'яне? 
                          Хто поживе добро чесно, 
                          В добрую годину, 
                          І згадає дякуючи, 
                          Як своя дитина?.. 
                          Тяжко дітей годувати 
                          У безверхій хаті, 
                          А ще гірше старітися 
                          У білих палатах,— 
                          Старітися, умирати, 
                          Добро покидати 
                          Чужим людям, чужим дітям 
                          На сміх, на розтрату! 
                        II 
                        І дід, і баба у неділю 
                          На призьбі вдвох собі сиділи 
                          Гарненько, в білих сорочках. 
                          Сіяло сонце, в небесах 
                          Ані хмариночки, та тихо, 
                          Та любо, як у раї. 
                          Сховалося у серці лихо, 
                          Як звір у темнім гаї. 
                        В такім раї чого б, бачся, 
                          Старим сумувати? 
                          Чи то давнє яке лихо 
                          Прокинулось в хаті? 
                          Чи вчорашнє, задавлене 
                          Знов поворушилось, 
                          Чи ще тілько заклюнулось 
                          І рай запалило? 
                        Не знаю, що і після чого 
                          Старі сумують. Може, вже 
                          Оце збираються до бога, 
                          Та хто в далекую дорогу 
                          Їм добре коней запряже? 
                        «А хто нас, Насте, поховає, 
                          Як помремо?» 
                          «Сама не знаю! 
                          Я все оце міркувала, 
                          Та аж сумно стало: 
                          Одинокі зостарілись... 
                          Кому понадбали 
                          Добра цього?..» 
                          «Стривай лишень! 
                          Чи чуєш? щось плаче 
                          За ворітьми... мов дитина! 
                          Побіжім лиш!.. Бачиш? 
                          Я вгадував, що щось буде!» 
                        І разом схопились 
                          Та до воріт... Прибігають, 
                          Мовчки зупинились. 
                          Перед самим перелазом 
                          Дитина сповита — 
                          Та й не туго, й новенькою 
                          Свитиною вкрита; 
                          Бо то мати сповивала — 
                          І літом укрила 
                          Останньою свитиною!.. 
                          Дивились, молились 
                          Старі мої. А сердешне 
                          Неначе благав: 
                          Випручало рученята 
                          Й до їх простягає 
                          Манюсінькі... і замовкло, 
                          Неначе не плаче, 
                          Тілько пхика. 
                        «А що, Насте? 
                          Я й казав! От бачиш? 
                          От і талан, от і доля, 
                          І не одинокі! 
                          Бери ж лишень та сповивай... 
                          Ач яке, нівроку! 
                          Неси ж в хату, а я верхи 
                          Кинусь за кумами 
                          В Городище...» 
                        Чудно якось 
                          Діється між нами! 
                          Один сина проклинає, 
                          З хати виганяє, 
                          Другий свічечку, сердешний, 
                          Потом заробляє 
                          Та ридаючи становить 
                          Перед образами — 
                          Нема дітей!.. Чудно якось 
                          Діється між нами! 
                        III 
                        Аж три пари на радощах 
                          Кумів назбирали, 
                          Та ввечері й охрестили, 
                          І Марком назвали. 
                          Росте Марко. Старі мої 
                          Не знають, де діти, 
                          Де посадить, де положить 
                          І що з ним робити. 
                          Минає рік. Росте Марко — 
                          І дійна корова 
                          У розкоші купається. 
                          Аж ось чорноброва 
                          Та молода, білолиця 
                          Прийшла молодиця 
                          На той хутір благодатний 
                          У найми проситься. 
                        «А що ж,— каже,— возьмім, Насте». 
                          «Возьмімо, Трохиме, 
                          Бо ми старі, нездужаєм, 
                          Та таки й дитина, 
                          Хоча воно вже й підросло, 
                          Та все ж таки треба 
                          Коло його піклуватись». 
                          «Та воно-то треба. 
                          Бо й я свою вже часточку 
                          Прожив, слава богу,— 
                          Підтоптався. Так що ж тепер, 
                          Що візьмеш, небого? 
                          За рік, чи як?» 
                          «А що дасте». 
                          «Е, ні! треба знати, 
                          Треба, дочко, лічить плату, 
                          Зароблену плату, 
                          Бо сказано: хто не лічить, 
                          То той і не має. 
                          Так отак хіба, небого? 
                          Ні ти нас не знаєш, 
                          Ні ми тебе. А поживеш, 
                          Роздивишся в хаті, 
                          Та й ми тебе побачимо,— 
                          Отоді й за плату, 
                          Чи так, дочко?» 
                          «Добре, дядьку» 
                          «Просимо ж у хату». 
                        Поєднались. Молодиця 
                          Рада та весела, 
                          Ніби з паном повінчалась, 
                          Закупила села. 
                          І у хаті, і на дворі, 
                          І коло скотини, 
                          Увечері і вдосвіта; 
                          А коло дитини 
                          Так і пада, ніби мати; 
                          В будень і в неділю 
                          Головоньку йому змиє, 
                          Й сорочечку білу 
                          Що день божий надіває. 
                          Грається, співає, 
                          Робить возики, а в свято — 
                          То й з рук не спускає. 
                          Дивуються старі мої 
                          Та моляться богу. 
                          А наймичка невсипуща 
                          Щовечір, небога, 
                          Свою долю проклинає, 
                          Тяжко-важко плаче; 
                          І ніхто того не чує, 
                          Не знає й не бачить, 
                          Опріч Марка маленького. 
                          Так воно не знає, 
                          Чого наймичка сльозами 
                          Його умиває. 
                          Не зна Марко, чого вона 
                          Так його цілує, 
                          Сама не з'їсть і не доп'є, 
                          Його нагодує. 
                          Не зна Марко, як в колисці 
                          Часом серед ночі 
                          Прокинеться, ворухнеться,— 
                          То вона вже скочить, 
                          І укриє, й перехрестить, 
                          Тихо заколише; 
                          Вона чує з тії хати, 
                          Як дитина дише. 
                          Вранці Марко до наймички 
                          Ручки простягає 
                          І мамою невсипущу 
                          Ганну величає... 
                          Не зна Марко, росте собі, 
                          Росте, виростає. 
                        IV 
                        Чимало літ перевернулось, 
                          Води чимало утекло; 
                          І в хутір лихо завернуло, 
                          І сліз чимало принесло. 
                          Бабусю Настю поховали 
                          І ледве-ледве одволали 
                          Трохима-діда. Прогуло 
                          Прокляте лихо та й заснуло. 
                          На хутір знову благодать 
                          З-за гаю темного вернулась 
                          До діда в хату спочивать. 
                        Уже Марко чумакує 
                          І восени не ночує 
                          Ні під хатою, ні в хаті... 
                          Кого-небудь треба сватать. 
                          «Кого ж би тут?» — старий дума 
                          І просить поради 
                          У наймички. А наймичка 
                          До царівни б рада 
                          Слать старости: «Треба Марка 
                          Самого спитати». 
                          «Добре, дочко, спитаємо 
                          Та й будемо сватать». 
                        Розпитали, порадились, 
                          Та й за старостами 
                          Пішов Марко. Вернулися 
                          Люде з рушниками, 
                          З святим хлібом обміненим. 
                          Панну у жупані, 
                          Таку кралю висватали, 
                          Що хоч за гетьмана, 
                          То не сором. Отаке-то 
                          Диво запопали! 
                        «Спасибі вам! — старий каже. 
                          Тепер, щоб ви знали, 
                          Треба краю доводити, 
                          Коли й де вінчати, 
                          Та й весілля. Та ще ось що: 
                          Хто в нас буде мати? 
                          Не дожила моя Настя!..» — 
                          Та й заливсь сльозами. 
                          А наймичка у порогу 
                          Вхопилась руками 
                          За одвірок та й зомліла. 
                          Тихо стало в хаті; 
                          Тілько наймичка шептала: 
                          «Мати... мати... мати!» 
                        V 
                        Через тиждень молодиці 
                          Коровай місили 
                          На хуторі. Старий батько 
                          З усієї сили 
                          З молодицями танцює, 
                          Та двір вимітає, 
                          Та прохожих, проїжджачих 
                          У двір закликає, 
                          Та вареною частує, 
                          На весілля просить. 
                          Знай, бігає, а самого 
                          Ледве ноги носять. 
                          Скрізь гармидер та реготня, 
                          В хаті і надворі. 
                          І жолоби викотили 
                          З нової комори. 
                          Скрізь порання: печуть, варять, 
                          Вимітають, миють... 
                          Та все чужі. Де ж наймичка? 
                          На прощу у Київ 
                          Пішла Ганна. Благав старий, 
                          А Марко аж плакав, 
                          Щоб була вона за матір. 
                          «Ні, Марку, ніяко 
                          Мені матір'ю сидіти: 
                          То багаті люде, 
                          А я наймичка... ще й з тебе 
                          Сміятися будуть. 
                          Нехай бог вам помагає! 
                          Піду помолюся 
                          Усім святим у Києві, 
                          Та й знову вернуся 
                          В вашу хату, як приймете. 
                          Поки маю сили, 
                          Трудитимусь...» 
                          Чистим серцем 
                          Поблагословила 
                          Свого Марка... заплакала 
                          Й пішла за ворота. 
                        Розвернулося весілля. 
                          Музикам робота 
                          І підковам. Вареною 
                          Столи й лави миють. 
                          А наймичка шкандибає, 
                          Поспішає в Київ. 
                          Прийшла в Київ — не спочила, 
                          У міщанки стала, 
                          Найнялася носить воду, 
                          Бо грошей не стало 
                          На молебствіє Варварі. 
                          Носила-носила, 
                          Кіп із вісім заробила 
                          Й Маркові купила 
                          Святу шапочку в пещерах 
                          У Йвана святого, 
                          Щоб голова не боліла 
                          В Марка молодого; 
                          І перстеник у Варвари 
                          Невістці достала, 
                          І, всім святим поклонившись, 
                          Додому верталась. 
                        Вернулася. Катерина 
                          І Марко зустріли 
                          За ворітьми, ввели в хату 
                          Й за стіл посадили; 
                          Напували й годували, 
                          Про Київ питали, 
                          І в кімнаті Катерина 
                          Одпочить послала. 
                        «За що вони мене люблять? 
                          За що поважають? 
                          О боже мій милосердний! 
                          Може, вони знають... 
                          Може, вони догадались... 
                          Ні, не догадались; 
                          Вони добрі...» 
                          І наймичка 
                          Тяжко заридала. 
                        VI 
                        Тричі крига замерзала, 
                          Тричі розтавала, 
                          Тричі наймичку у Київ 
                          Катря проводжала 
                          Так, як матір; і в четвертий 
                          Провела небогу 
                          Аж у поле, до могили, 
                          І молила бога, 
                          Щоб швиденько верталася, 
                          Бо без неї в хаті 
                          Якось сумно, ніби мати 
                          Покинула хату. 
                        Після пречистої в неділю, 
                          Та після першої, Трохим 
                          Старий сидів в сорочці білій, 
                          В брилі на призьбі. Перед ним 
                          З собакою онучок грався, 
                          А внучка в юпку одяглась 
                          У Катрину і ніби йшла 
                          До діда в гості. Засміявсь 
                          Старий і внучку привітав, 
                          Неначе справді молодицю: 
                          «А де ж ти діла паляницю? 
                          Чи, може, в лісі хто одняв? 
                          Чи попросту — забула взяти?.. 
                          Чи, може, ще й не напекла? 
                          О, сором, сором, лепська мати!» 
                          Аж зирк — і наймичка ввійшла 
                          На двір. Побіг стрічати 
                          З онуками свою Ганну. 
                          «А Марко в дорозі?» — 
                          Ганна діда питалася. 
                          «В дорозі ще й досі». 
                          «А я ледве додибала 
                          До вашої хати, 
                          Не хотілось на чужині 
                          Одній умирати! 
                          Коли б Марка діждатися... 
                          Так щось тяжко стало!» 
                          І внучатам із клуночка 
                          Гостинці виймала: 
                          І хрестики, й дукачики, 
                          Й намиста разочок 
                          Яриночці, і червоний 
                          З фольги образочок, 
                          А Карпові соловейка 
                          Та коників пару, 
                          І четвертий уже перстень 
                          Святої Варвари 
                          Катерині, а дідові 
                          Із воску святого 
                          Три свічечки; а Маркові 
                          І собі нічого 
                          Не принесла: не купила, 
                          Бо грошей не стало, 
                          А заробить не здужала. 
                          «А ось ще осталось 
                          Півбубличка!» 
                          Й по шматочку 
                          Дітям розділила. 
                        VII 
                        Ввійшла в хату. Катерина 
                          Їй ноги умила 
                          Й полудновать посадила. 
                          Не пила й не їла 
                          Стара Ганна. 
                          «Катерино! 
                          Коли в нас неділя?» 
                          «Післязавтра». 
                          «Треба буде 
                          Акафіст найняти 
                          Миколаєві святому 
                          Й на часточку дати; 
                          Бо щось Марко забарився... 
                          Може, де в дорозі 
                          Занедужав, сохрань боже!» 
                          Й покапали сльози 
                          З старих очей замучених. 
                          Ледве-ледве встала 
                          Із-за стола. 
                          «Катерино! 
                          Не та вже я стала: 
                          Зледащіла, не здужаю 
                          І на ноги встати. 
                          Тяжко, Катре, умирати 
                          В чужій теплій хаті!» 
                        Занедужала небога. 
                          Уже й причащали, 
                          Й маслосвятіє служили,— 
                          Ні, не помагало. 
                          Старий Трохим по надвір'ю, 
                          Мов убитий, ходить. 
                          Катерина ж з болящої 
                          І очей не зводить; 
                          Катерина коло неї 
                          І днює й ночує. 
                          А тим часом сичі вночі 
                          Недобре віщують 
                          На коморі. Болящая 
                          Щодень, щогодини, 
                          Ледве чути, питається: 
                          «Доню Катерино! 
                          Чи ще Марко не приїхав? 
                          Ох, якби я знала, 
                          Що діждуся, що побачу, 
                          То ще б підождала!» 
                        VIII 
                        Іде Марко з чумаками. 
                          Ідучи, співає, 
                          Не поспіша до господи — 
                          Воли попасає. 
                          Везе Марко Катерині 
                          Сукна дорогого, 
                          А батькові шитий пояс 
                          Шовку червоного, 
                          А наймичці на очіпок 
                          Парчі золотої 
                          І червону добру хустку 
                          З білою г а б о ю . 
                          А діточкам черевички, 
                          Фіг та винограду, 
                          А всім вкупі — червоного 
                          Вина з Цареграду 
                          Відер з троє у барилі, 
                          І кав'яру з Дону — 
                          Всього везе, та не знає, 
                          Що діється дома! 
                        Іде Марко, не журиться. 
                          Прийшов — слава богу! 
                          І ворота одчиняє, 
                          І молиться богу. 
                          «Чи чуєш ти, Катерино? 
                          Біжи зустрічати! 
                          Уже прийшов! Біжи швидче! 
                          Швидче веди в хату!.. 
                          Слава тобі, Христе-боже! 
                          Насилу діждала!» 
                          Отче наш тихо-тихо, 
                          Мов крізь сон, читала. 
                          Старий воли випрягає, 
                          Занози ховає 
                          Мережані, а Катруся 
                          Марка оглядає. 
                          «А де ж Ганна, Катерино? 
                          Я пак і байдуже! 
                          Чи не вмерла?» 
                          «Ні, не вмерла, 
                          А дуже нездужа. 
                          Ходім лишень в малу хату, 
                          Поки випрягає 
                          Воли батько: вона тебе, 
                          Марку, дожидає». 
                          Ввійшов Марко в малу хату 
                          І став у порогу... 
                          Аж злякався. Ганна шепче: 
                          «Слава... слава богу! 
                          Ходи сюди, не лякайся... 
                          Вийди, Катре, з хати: 
                          Я щось маю розпитати, 
                          Дещо розказати». 
                        Вийшла з хати Катерина, 
                          А Марко схилився 
                          До наймички у голови. 
                          «Марку! подивися, 
                          Подивися ти на мене: 
                          Бач, як я змарніла? 
                          Я не Ганна, не наймичка, 
                          Я...» - 
                          Та й оніміла. 
                          Марко плакав, дивувався. 
                          Знов очі одкрила, 
                          Пильно, пильно подивилась — 
                          Сльози покотились. 
                          «Прости мене! Я каралась 
                          Весь вік в чужій хаті... 
                          Прости мене, мій синочку! 
                          Я... я твоя мати». 
                          Та й замовкла... 
                        Зомлів Марко, 
                          Й земля задрижала. 
                          Прокинувся... до матері — 
                          А мати вже спала! 
                        13 ноября 1845, 
                          в Переяславі
                         
                        