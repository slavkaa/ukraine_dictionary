Ой умер старий батько ...

«Ой умер старий батько 
                        І старенькая мати, 
                        Та нема кому щирої 
                        Тії радоньки дати. 
                        Що мені на світі, 
                        Сироті, робити? 
                        Чи йти в люде жити, 
                        Чи дома журитись? 
                        Ой піду я в гай зелений, 
                        Посаджу я руту. 
                        Якщо зійде моя рута, 
                        Остануся тута, 
                        Прийде милий в мою хату 
                        Хазяїнувати. 
                        А як же ні, то я піду 
                        Доленьку шукати». 
                        Посходила тая рута, 
                        В гаї зеленіє. 
                        А дівчина-сиротина 
                        У наймах марніє. 
                        [Друга половина 1848, 
                          Косарал]
                         
                         
                        