Заворожи мені, волхве

Заворожи мені, волхве, 
                        Друже сивоусий! 
                        Ти вже серце запечатав, 
                        А я ще боюся. 
                        Боюся ще погорілу 
                        Пустку руйнувати, 
                        Боюся ще, мій голубе, 
                        Серце поховати. 
                        Може, вернеться надія 
                        З тією водою 
                        Зцілющою й живущою, 
                        Дрібною сльозою — 
                        Може, вернеться з-за світа 
                        В пустку зимувати, 
                        Хоч всередині обілить 
                        Горілую хату. 
                        І витопить, і нагріє, 
                        І світло засвітить... 
                        Може, ще раз прокинуться 
                        Мої думи-діти. 
                        Може, ще раз помолюся, 
                        З дітками заплачу. 
                        Може, ще раз сонце правди 
                        Хоч крізь сон побачу... 
                        Стань же: братом, хоч одури. 
                        Скажи, що робити: 
                        Чи молитись, чи журитись, 
                        Чи тім'я розбити??! 
                        13 декабря 1844, 
                          С.-Петербург
                         
                         
                         
                         
                         
                        