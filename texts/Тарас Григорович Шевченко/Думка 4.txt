Думка

Тече вода в синє море, 
                        Та не витікає; 
                        Шука козак свою долю, 
                        А долі немає. 
                        Пішов козак світ за очі; 
                        Грає синє море, 
                        Грає серце козацькеє, 
                        А думка говорить: 
                        «Куди ти йдеш, не спитавшись? 
                        На кого покинув 
                        Батька, неньку старенькую, 
                        Молоду дівчину? 
                        На чужині не ті люде,— 
                        Тяжко з ними жити! 
                        Ні з ким буде поплакати, 
                        Ні поговорити». 
                        Сидить козак на тім боці,— 
                        Грає синє море. 
                        Думав, доля зустрінеться,— 
                        Спіткалося горе. 
                        А журавлі летять собі 
                        Додому ключами. 
                        Плаче козак — шляхи биті 
                        Заросли тернами.
                        [1838, С.-Петербург]
                        