На вгороді коло броду

На вгороді коло броду 
                        Барвінок не сходить. 
                        Чомусь дівчина до броду 
                        По воду не ходить. 
                        На вгороді коло тину 
                        Сохне на тичині 
                        Хміль зелений, не виходить 
                        Дівчина з хатини. 
                        На вгороді коло броду 
                        Верба похилилась. 
                        Зажурилась чорнобрива, 
                        Тяжко зажурилась. 
                        Плаче, плаче та ридає, 
                        Як рибонька б'ється... 
                        А над нею, молодою, 
                        Поганець сміється. 
                        [Друга половина 1848, 
                          Косарал]
                        