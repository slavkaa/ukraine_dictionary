Чернець

У Києві на Подолі 
                        Було колись... і ніколи 
                        Не вернеться, що діялось, 
                        Не вернеться сподіване, 
                        Не вернеться... А я, брате, 
                        Таки буду сподіватись, 
                        Таки буду виглядати, 
                        Жалю серцю завдавати. 
                        У Києві на Подолі 
                          Братерськая наша воля 
                          Без холопа і без пана 
                          Сама собі у жупані 
                          Розвернулася весела, 
                          Оксамитом шляхи стеле, 
                          А єдвабном застилає 
                          І нікому не звертає. 
                        У Києві на Подолі 
                          Козаки гуляють. 
                          Як ту воду, цебром-відром 
                          Вино розливають. 
                          Льохи, шинки з шинкарками, 
                          З винами, медами 
                          Закупили запорожці 
                          Та й тнуть коряками! 
                          А музика реве, грає, 
                          Людей звеселяє. 
                          А із Братства те бурсацтво 
                          Мовчки виглядає. 
                          Нема голій школі волі, 
                          А то б догодила... 
                          Кого ж то там з музикою 
                          Люде обступили? 
                        В червоних штанях оксамитних 
                          Матнею улицю мете, 
                          Іде козак. «Ох, літа! літа! 
                          Що ви творите?» На тотеж 
                          Старий ударив в закаблуки, 
                          Аж встала курява! Отак! 
                          Та ще й приспівує козак: 
                          «По дорозі рак, рак, 
                          Нехай буде так, так. 
                          Якби-таки молодиці 
                          Посіяти мак, мак. 
                          Дам лиха закаблукам, 
                          Дам лиха закаблам, 
                          Останеться й передам. 
                          А вже ж тії закаблуки 
                          Набралися лиха й муки! 
                          Дам лиха закаблукам, 
                          Дам лиха закаблам, 
                          Останеться й передам!» 
                        Аж до Межигорського Спаса 
                          Потанцював сивий. 
                          А за ним і товариство, 
                          І ввесь святий Київ. 
                          Дотанцював аж до брами, 
                          Крикнув: «Пугу! пугу! 
                          Привітайте, святі ченці, 
                          Товариша з Лугу!» 
                          Свята брама одчинилась, 
                          Козака впустили, 
                          І знов брама зачинилась, 
                          Навік зачинилась 
                          Козакові. Хто ж сей сивий 
                          Попрощався з світом? 
                          Семен Палій, запорожець, 
                          Лихом не добитий. 
                        Ой високо сонце сходить, 
                          Низенько заходить. 
                          В довгій рясі по келії 
                          Старий чернець ходить. 
                          Іде чернець у Вишгород 
                          На Київ дивитись, 
                          Та посидіть на пригорі, 
                          Та хоч пожуритись. 
                          Іде чернець дзвонковую 
                          У яр воду пити 
                          Та згадує, як то тяжко 
                          Було жити в світі. 
                          Іде чернець у келію 
                          Меж стіни німії 
                          Та згадує літа свої, 
                          Літа молодії. 
                          Бере письмо святе в руки, 
                          Голосно читає... 
                          А думкою чернець старий 
                          Далеко літає. 
                        І тихнуть божії слова, 
                          І в келії, неначе в Січі, 
                          Братерство славне ожива. 
                          А сивий гетьман, мов сова, 
                          Ченцеві зазирає в вічі. 
                          Музика, танці і Бердичів. 
                          Кайдани брязкають... Москва. 
                          Бори, сніги і Єнісей... 
                          І покотились із очей 
                          На рясу сльози... Бий поклони! 
                          І плоть старечу усмиряй. 
                          Святе писаніє читай, 
                          Читай, читай та слухай дзвона, 
                          А серцеві не потурай. 
                          Воно тебе в Сибір водило, 
                          Воно тебе весь вік дурило. 
                          Приспи ж його і занехай 
                          Свою Борзну і Фастовщину, 
                          Загине все, ти сам загинеш. 
                          І не згадають, щоб ти знав... 
                          І старець тяжко заридав, 
                          Читать писаніє покинув, 
                          Ходив по келії, ходив, 
                          А потім сів і зажурився: 
                          «Для чого я на світ родився, 
                          Свою Україну любив?» 
                        До утрені завив з дзвіниці 
                          Великий дзвін. Чернець мій встав, 
                          Надів клобук, взяв патерицю, 
                          Перехрестився, чотки взяв... 
                          І за Україну молитись 
                          Старий чернець пошкандибав. 
                        [Друга половина 1847, 
                          Орська кріпость]                         
                        