Бували войни й військовії свари...

Тарас ШЕВЧЕНКО Бували войни й військовії свари... 
                        Бували войни й військовії свари: 
                          Галаґани, і Киселі, і Кочубеї-Нагаї 
                          Було добра того чимало. 
                          Минуло все, та не пропало, 
                          Остались шашелі: гризуть, 
                          Жеруть і тлять старого дуба... 
                          А од коріння тихо, любо 
                          Зелені парості ростуть. 
                          І виростуть; і без сокири, 
                          Аж зареве та загуде, 
                          Козак безверхий упаде, 
                          Розтрощить трон, порве порфиру, 
                          Роздавить вашого кумира, 
                          Людськії шашелі. Няньки, 
                          Дядьки отечества чужого! 
                          Не стане ідола святого, 
                          І вас не стане,— будяки 
                          Та кропива — а більш нічого 
                          Не виросте над вашим трупом. 
                          І стане купою на купі 
                          Смердячий гнів,— і все те, все 
                          Потроху вітер рознесе, 
                          А ми помолимося богу 
                          І небагатії, невбогі. 
                        26 ноября [1860, 
                          С.-Петербург]
                         
                         
                        