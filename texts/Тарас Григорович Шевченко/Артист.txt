Свою блискучу артистичну кар’єру великий Торвальдсен [2] почав від того, що вирізував задля тупоносих копенгагенських кораблів орнаменти да тритони з риб’ячими хвостами [3]. Отак і мій герой свою хоч і не так блискучу, та вже не менше артистичну кар’єру почав від того, що молов у жорнах охру да мумію, [4] і скрашував підлоги, дахи да паркани. Безрадісний початок, безнадійний! Та чи багацько ж на світі вас, щасливих геніїв-митців, що не так починали? Дуже, дуже обмаль. От, наприклад, хоч би в Голандії: за час найблискучішої, золотої її доби – Остаде, Берггем, Тенієр: і ціла низка знаменитих митців, опріч Рубенса й Ван-Дейка [5], свої великі кар’єри починали й кінчали голодранцями. Та не по правді б було вказувати на саму тільки меркантильну [6] Голандію.
Розгорніть Базарі [7] і там побачите таке самісіньке, коли ще не гірше. Кажу «гірше», бо тоді навіть політика намісників св. Петра вимагала прегарної декорації, щоб засліпити натовп і затемнити єретицьку науку Вікліфа й Гуса [8], що починали вже виховувати Лютера, того завзятущого домініканця [9]. І тоді, кажу я, коли Юлій II і Лев X [10] схаменулися й сипали золото кожному стрічному малярові й каменяреві, і тоді, за того золотого часу, пухли з голоду великі мисці, як от, наприклад, Корреджіо й Цампієрі [11]. Таке траплялося, на лихо, завжди, скрізь і доволі, часто там, куди тільки пробивалося божественне, животворне мистецтво.
Трапляється таке саме і в наш освічений XIX. вік, хоч він і вік чоловіколюбства і всього, що йде на користь людям, і хоч він має спроможність одвести й захистити жертви «карающей богине обреченные» [12].
За що ж, питаю я, оцим янголам втіленим, оцим репрезентантам живої чесноти на землі випадає така журлива, така гірка доля? Мабуть, за те, що вони янголи «во плоті».
Але ж таке міркування веде тільки до того, що оддаляє од читальника ту річ, яку я бажаю показати йому, наче на долоні.
Літні ночі в Петербурзі, трохи що не завжди, перебував я на вулиці, або де-небудь по островах, а частіш за все на Академічній набережній. Це місце найбільш подобалося мені під ту годину, коли Нева [13] спокійна і, немов те величезне дзеркало, одбиває на собі величавий портик Рум’янцівського Музею [14] з усіма подробицями, ріг сенатської будівлі й червоні занавіски в домі графині Лаваль. Зимою довгими ночами оцей дім освічувався всередині, і червоні занавіски, наче вогонь, горіли на темному полі; мені раз-у-раз прикро було, що Нева закута кригою, вкрита снігом, а через те й декорація страчує свій сущий ефект.
Любив я ще влітку зустрічати схід сонця на Троїцькому мосту [15]. Чудова, величава картина!
У творі дійсно мистецькому є щось привабливо-чарівне, куди краще, ніж сама природа – це ніщо більш, як підійнята душа митця, божественна творчість. За те трапляються і в природі такі чудові яви, що перед ними поет-мистець паде ниць да тільки дякує Творцеві за солодкі хвилини, що причаровують душу.
Я часто любувався пейзажами Щедріна [16]; найпаче, причаровував мене невеличкий малюнок «Портічі перед заходом сонця». Чарівний твір! Але ніколи він мене не причаровував так, як краєвид із Троїцького Мосту, дивлячись на Виборзьку сторону [17] перед сходом сонця.
Раз якось, пораювавши з оцього нерукотворного малюнка, пішов я спочити в «Літній Сад». Завжди, коли мені доводилося бувати в «Літньому Саду», я ніколи не зупинявся в жодній з тих алей, що оздоблені мармуровими статуями: вони робили на мене дуже недобре враження, найпаче чудернацький отой Сатурн [18], що жере таку ж, як і сам, чудернацьку, власну дитину. Я завжди минав собі отих глевтякуватих [19] богів та богинь і сідав спочити на березі озерця, та звідтіль і любувався прегарною гранітовою вазою й величавого штибу [20] Михайлівським замком.
Підходячи до того місця, де велику алею перерізує поперечна, і де, оточений богами й богинями, Сатурн жере власну дитину, я трохи-трохи не спіткнувся на живу людину в брудному демикотоновому [21] халаті: вона сиділа на відрі, саме проти Сатурна.
Я зупинився. То був хлопець чотирнадцяти, чи п’ятнадцяти літ [22]; він озирнувся й почав щось ховати за пазуху. Я підійшов ближче до його і спитав, що він тут поробляє.
– Нічого я не роблю, – одповів він, засоромившись, – на роботу йду, та по дорозі зайшов оце в сад. – Трошки помовчавши, він додав: – Я рисував.
– А ке сюди, – кажу до його: – що там ти рисував?
Він досяг з-за пазухи чвертку сірого паперу й полохливо подав мені. На папері був доволі гарно наведений нарис Сатурна.
Довго тримав я в руках рисунок той і любувався замурзаною тварою автора. В незграбному та худорлявому лиці його було щось вабливе, найпаче в очах його, розумних і тихих, буцім би в дівчинки.
– Чи ти часто ходиш сюди рисувати? – спитав я в його.
– Щонеділі, – одповів він, – а коли робимо де тутечки поблизу, то і в будень заходжу.
– Ти учишся малярства?
– Й живописі, – додав він.
– А в кого ж ти в науці?
– В живописця в покоєвого, в Ширяєва.
Я бажав розпитати в його ще деякі подробиці, але він узяв відро з жовтою краскою в одну руку, а в другу жовту ж таки витерту здорову щітку, і хотів іти.
– Куди ти хапаєшся?
– На роботу, а то я й так уже спізнився; прийде хазяїн, так перепаде мені.
– Зайди до мене в неділю вранці, та коли є в тебе ще які рисунки своєї роботи, так принеси мені їх показати.
– Добре, прийду; та де ж ви живете?
Я написав йому на його рисунку мою адресу, й ми розійшлися. У неділю вранці я рано вернувся зі своєї цілонічної прогулянки і в коридорі перед дверми своєї світлички зустрів мого нового знайомого. Він був уже не у брудному демикотоновому халаті; на йому було щось таке, що скидалося на сюртук коричневого [23] кольору, в руках у хлопця був здоровий згорток паперу. Я привітався до його і простяг до його руку. Він кинувся до руки, хотів поцілувати її. Я одвів руку. Мені соромно стало з його невольницької приниженості. Я мовчки ввійшов у світличку, а він зостався в коридорі. Я скинув сюртук, надяг блузу, запалив цигарку, а його все ще нема. Я вийшов у коридор, дивлюся – мого приятеля наче й не було. Я спустився вниз, питаюся у сторожа, чи не бачив хлопця? «Бачив», каже, «зі згортком у руці вибіг на вулицю». Я туди: і сліду нема. Мене взяла журба: наче чогось дорогого мені не стало в мене.
Нудився я до самої неділі й ніяк не спромігся вгадати, з якої речі так нагло втік мій приятель. Прийшла неділя, в другій годині ночі пішов я на Троїцький Міст, налюбувався зі сходу сонця й рушив у «Літній Сад». Обходив усі доріжки, – нема мого приятеля. Хотів уже йти до господи, та згадав про Аполона Бельведерського, чи швидче пародію на Бельведерського бога [24]. Статуя його стоїть самітня біля самої Мойки [25]. Я туди: приятель мій тут саме.
Побачивши мене, він покинув рисувати й почервонів по самі вуха, наче дитина та, злапана за крадіжкою лагомини [26]. Я взяв його за руку, рука його тремтіла. Наче злочинця того повів я його і, привівши в павільйон, загадав заспаному слузі подати нам чаю.
Як зумів, приголубив я свого приятеля і, коли він заспокоївся, я спитав його, з якої причини він утік із коридору.
– Ви на мене розгнівалися, а я злякався, – од повів він.
– Не було в мене й на думці гніватися, а мені прикро стало з твоєї приниженості!. Тільки пси лижуть руки, а люди не повинні цього робити.
Таке міцне слово так уплинуло на мого приятеля, що він знову вхопив був мою руку. Я зареготав, а він спік рака і стояв мовчки, понуро.
Напившись чаю, ми розійшлися. На прощанні я сказав, щоб він неодмінно прийшов до мене хоч сьогодні, або хоч у ту неділю.
Нема в мене щасливої вдачі зразу вгадати чоловіка: за те маю нещасливу кебету швидко сприятелитися з чоловіком. Кажу: нещасливу, бо рідко коли таке швидке приятельство дурно минало мені, найпаче з одноокими та з зизоокими. Оці одноокі та зизоокі дали мені себе тямити! Скілько не траплялося мені з ними сходитися, хоч би тобі одна між ними путяща людина: всі чисто – сама погань! А, може, це вже такий мій талан!…
Тричі тільки ще бачив я мого нового знайомого, а вже здружився з ним, вже й прилип до його, полюбив його. Справді таки в тварі його було щось таке, чого не можна не полюбити. Тварь його, спершу негарна, що-години ставала для мене привабнішою. Аж є на світі отакі обличчя щасливі!
Я пішов просто до господи, боячись, щоб приятель мій не дожидався мене в коридорі. Що ж! Входжу на сходи, а він уже тут, на йому те саме коричневе сертученя. Сам він умився, причесався, усміхається.
– Та з тебе – мовив я, – добрий скороход: та ж ти заходив іще до себе на квартиру; як це ти так швидко встиг?
– Я хапався, – одповів він, – щоб бути дома, доки хазяїн вернеться з церкви.
– А хіба хазяїн у тебе сердитий? Сердитий, і який…
– Злющий, хочеш сказати?
– Ні, не те що злющий, а скупий.. Він виб’є мене, а сам радітиме, що я спізнився на обід.
Ми ввійшли у світлицю. На мольберті [27] в мене стояла копія зі «Старика» Веласкеса [28], що в галереї Строганова [29]. Гість мій прилип очима до малюнка. Я взяв у його з рук згорток, розгорнув його й почав роздивлятися. Тут було все, що опоганює «Літній сад», починаючи від вертких богинь, що солодко усміхаються, і кінчаючи виродливими Гераклітом і Праклітом [30]; на сам кінець декілька рисунків із горорізьби, що оздоблює деякі будинки: була тут і горорізьба з тих купідонів, що оздоблюють будинок архітектора Монферана на вуглі Фонарного провулка й набережної Мойки.
Одно, що мене вразило в отих гірш ніж слабеньких нарисах, так це незвичайна похожість їх до оригіналів, найпаче нариси Геракліта і Пракліта; вони були виразніші за свої оригінали; правда, що виродливіші за їх. Але ж усе-таки на малюнки ті не можна було дивитись байдуже.
Я душею радів своїй знахідці. Мені тоді й на думку не прийшло спитати самого себе: що я, при моїх злиденних достатках, робитиму з оцим діамантом у кожусі? Правда, в мене й тоді мигнула була думка, але зараз же й потонула в приказці: «Бог не без милості, козак не без долі».
– Чому оце в тебе нема ні одного рисунка одтушованого? – спитав я, вертаючи йому рисунки.
– Все оце я рисував уранці, до схід сонця.
– Значить, не бачив, як вони освічуються?
– Я ходив удень дивитися на них, тільки тоді не можна було рисувати, люди ходили.
– Ну, яка ж у тебе тепер думка: зостанешся в мене пообідати, чи йтимеш додому?
Він зо хвилину помовчав і, не підводячи очей, ледве чутно промовив:
– Я зостався б у вас, коли ласка ваша.
– А як же ти потім? Із хазяїном як справишся?
– Скажу йому, що спав на горищі.
– Ходімо ж обідати.
У мадам Юргенс [31] ще не було нікого з одвідачів тоді, як ми прийшли. Я був радий тому: мені б було прикро зустріти яке-небудь прилизане обличчя чиновницьке, що без глузду усміхалось би, дивлячись на мого приятеля, – зовсім не галанця [32].
По обіді була думка піти з ним до Академії та показати йому «Останній день Помпеї» [33], але не все за раз. Замість того, порадив йому йти гуляти на бульвар, або читати книжку. Він пристав до останнього, а я, щоб зробити йому іспит, наказав читати голосно. З першої сторони знаменитого романа Діккенса «Ніклас Нікльбі» [34] я заснув, але ні автор, ні читальник не винні тому: я хотів спати через те, що вночі не спав.
Коли ж я прокинувся й вийшов до другої кімнати, в вічі мені приємно кинулася моя розгардіяшна робітня: ніде не видно було ні недокурків із цигар, ні попелу з тютюну; скрізь усе було поприбиране й виметене, навіть палітра [35] зі засохлими красками, що висіла на гвіздку – і вона була вичищена і блищала, як скло. Спорудник цієї гармонії сидів біля вікна й рисував маску знаменитої натурщиці Торвальдсена, Фортунати.
Все оце було мені дуже приємно: услуги оці промовляли на користь його. Одначе, сам не тямлю, чому я не показав йому, що мені те подобається. Я поправив йому нарис, провів тіні, й ми пішли до «Капернаума» чай пити. «Капернаум» – це просто ресторан «Берлін», на вуглу шостої «лінії» [36] й Академічного провулка; Капернаумом охрестив його, здається, Піменов [37] підчас свого голінного студентства.
За чаєм приятель мій розповів мені про своє життя. Сумне, журливе оповідання! Він розповів його так просто, ніже єдиної риски докору й нарікання! Доки не чув я його сповіді, я міркував: яким би робом поліпшити його виховання, а по сповіді – годі було й думати: він був кріпак!
Мене так приголомшила оця сумна новина, що в мене зовсім зникла надія на що краще. Принаймні, з півгодини ми сиділи мовчки. Нарешті, він розбудив мене з мого оголомшення плачем. Я глянув на його і спитався, чого він плаче?
– Вам прикро, що я…
Він не договорив і залився слізьми.
Як спромігся, запевнив я його, що – ні, і ми вернулися до мене в господу. По дорозі зустріли ми старого Венеціанова [38]. Привітавшись, він пильно подивився на мого товариша і, добряче усміхаючись, спитався:
– Чи не буде і з цього художника?
Я одповів: і так, і не так. Він спитався про причину. Я нишком розказав йому. Старий задумався, міцно стиснув мою руку, і ми розійшлися.
Венеціанов своїм поглядом і стиском руки моєї буцім докоряв мене за безнадійність. Я підбадьорився і згадав декого з митців, учнів і годованців Венеціанова. І мені, правда, невиразно мигнуло щось, ніби надія та на обрію.
Увечері, прощаючись зо мною, мій protege попрохав у мене якого-будь естампика [39], щоб зрисувати. У мене трапився один примірник, тоді тільки-що надрукований, Геркулес Фарнезький [40], що вигравірував Служинський із малюнка Зав’ялова, та ще Аполіно – Лосенка [41]. Я загорнув оригінали в петергофський папір, додав італійських олівців, напутив, як оберігати їх, щоб не були тверді, і ми вийшли на вулицю: він пішов додому, а я до старенького Венеціанова.
Не тут та й не до речі б було розмовляти тут широко про оцього чоловіколюбця-митця. Нехай це зробить хто з сили-силенної його учнів, хто краще од мене знає сі його великодушні діла на ниві мистецтва.
Я розказав Венеціанову все, що сам знав про мою знахідку, і прохав поради, що мені чинити далі, щоб довести свої заходи до бажаного кінця. Він – у таких справах людина практична – не обіцяв мені й не порадив нічого певного; тільки порадив запізнатися з хазяїном мого знайди і, наскільки буде спроможно, впливати на поліпшення його жорстокого побуту.
Я так і зробив. Не дожидаючись неділі, а другого дня, ще до схід сонця пішов я в Літній Сад. Овва, не було там мого приятеля; на другий день – – те ж само, на третій знов нема! Тоді я став на тому, щоб ждати, що скаже неділя.
В неділю вранці він прийшов. Питаю: чому його не було в Літньому саду? Одповів, що в їх розпочалася робота в Великому Театрі (тоді саме Кавос [42]) перероблював цей театр усередині), дак от із цієї причини й не можна йому більш навідуватися до Літнього саду.
І цю неділю провели ми вкупі з ним. Увечері, прощаючись, я спитався: як звати і прозивати його хазяїна, коли він буває дома, коли на роботі?
На другий день я зайшов до Великого театру й познайомився з хазяїном. Без міри вихваляв його трафарети й рисунки власного його компонування по стелях. Оцим то я й поклав міцні підвалини нашій знайомості.
Хазяїном мого приятеля був цеховий майстер живописного й малярського цеху: завжди було в його трійко, а інколи й більше замазурів – у демикотонових халатах; це його учні, а коли була потреба, він наймав поденно, а то й помісячно – одного або й десять костромських мужиків-малярів і склярів. Значить, у свойому цеху він не останній майстер, і по вмілості, і по грошві. Я помітив у його на стінах кілька гравюр Одрана й Вольпато, а на комоді кілька книжок, і поміж ними «Подорож Анахарсіса Молодшого» [43]. Це мене підбадьорило. Але ж, ледве я здалека натякнув йому про поліпшення побуту його демикотонових учнів, його здивувала така моя «дика» думка, і він почав мені доводити, що поліпшення ні до чого б більш не довело, хіба до власної погибелі їх.
На перший раз я не змагався, та й марно б було суперечити йому: люди матеріалістичні й нерозвинені, проживши свою вбогу молодість у бруді та в недолі, вилізши потім сяк-так на світ божий, не ймуть віри жодній теорії; до добробуту нема в них інших стежок, опріч тих, якими вони самі йшли; часто до таких грубіянських міркувань примішується ще більш грубіянське почуття: «коли мене не гладили по головці, так за що ж я гладитиму?»
Здається мені, що майстер живописного цеху не цурався отакого нелюдського почуття. Одначе перегодом мені поталанило вмовити його, щоб він не забороняв мойому, protege навідуватися до мене по святах і в будень, коли нема роботи, от, наприклад, зимою. Він хоч і згодився, але вважав це за потурання, що ні до чого доброго не доведе, хіба до погибелі. Трохи-трохи він не вгадав.
Минуло літо й осінь; прийшла зима. Робота в Великому театрі була закінчена. Театр одчинено, і чарівниця Тальоні почала свої чарівні штуки. Молодь аж із сили вибивалася, а дідки дак просто казилися. Самі лишень матрони, суворі та голінні львиці, вперто закопилювали губи й під годину найзавзятіших оплесків зневажно промовляли: mauvais genre. А непідступні пуританки в один голос гукали: «Розпуста, розпуста, прилюдна розпуста!» А про те всі оці побожниці й лицемірки не проминали ні одної з вистав Тальоні. Коли ж якась знаменита артистка взялася бути Princesse Trabukon, так вони перші оплакували велику страту й ганьбили жінку за те, чого самі не спроможні були зробити, вживаючи всіх косметичних додатків.
Карло Великий (так звав небіжчик Василь Андрієвич Жуковський [44] теж уже небіжчика Карла Павловича Брюлова) безмежно любив усе красне мистецтво, яким би чином воно не виявлялося. Отже до сучасного балета він був майже байдужий; а коли й балакав про його, то так, немов про ту іграшку цукрову. Щоб довершити свого тріумфу, Тальоні протанцювала качучу в балеті «Хітана». Того ж самого вечора розлетілася качуча по всій нашій Пальмірі [45], а другого дня вона вже панувала і в палацах аристократії й по небагатих кутках коломенських чиновників. Скрізь качуча: і дома, і на вулиці, і в ресторані, і біля робітницького стола, і в обід, і за вечерею, – одно слово, всюди і скрізь качуча. А про вечорниці вже й казати нічого: там качуча стала неминучою потребою. Та це все байдуже: красі й молодості воно до лиця, в, то й пристаркуваті матері й батьки родин і ті туди ж! Це просто була недуга св. Віта [46] під видом качучі. Батьки й матері швидко схаменулися й повбирали в «Хітан» свою дітвору, що ледве починала дибати. Бідна дітвора! Скілько то ти сліз вилила через оту кляту качучу! Зате ефект був до верху, – ефект, що дійшов до спекуляції. На приклад: нема в амфітріона свого карапуза [47] – так щоб оздобити вечорниці, брали карапуза Хітана де-небудь у позику…
Свіжий переказ – а трудно йняти йому віри.
В самий розпал качучеманії одвідав мене Карло Великий (він любив провідувати своїх учнів). Сівши на кушетці, він задрімав, а я мовчки любувався його розумною кучерявою головою. За хвилину він швидко підвів очі, засміявся і спитав мене:
– Знаєте що?
– Ні, не знаю, – одповів я.
– Сьогодні Губер (перекладчик Фавста) обіцявся достати мені білет на «Хітану»… Ходімте!
– Коли так, кажіть нашому Лукіянові [48] піти до Губера сказати, щоб дістав два білети.
– А чи не збігав би оцей хлопець? – промовив він, вказуючи на мого protege.
– Ще й як збігає! Пишіть цидулку.
На шматочку сірого паперу італійським олівцем Брюлов написав: «Дістань два білети. К. Брюлов.» Я до цього лаконічного посланія додав свою адресу, і Меркурій [49] мій метнувся.
– Він у вас за модель, чи за слугу? – спитався Брюлов, вказуючи на двері, куди вийшов мій protege.
– Ні те, ні друге, – одповів я.
– Обличчя його мені подобається: не кріпацьке.
– І геть таки не кріпацьке, а тим часом… я не договорив і зупинився.
– А тимчасом він кріпак? – договорив Брюлов.
– На лихо вгадали – кріпак.
– Варварство, – промовив тихо Брюлов і загадався; помовчавши трошки, він кинув на долівку цигару, взяв капелюх і пішов, але зараз же вернувся і промовив:
– Я підожду його; хочу ще раз подивитися на його лице. – Запаливши цигару, він мовив: – А покажіть мені його роботу.
– Хто вам сказав, що я маю його роботу?
– Повинні мати, – сказав він рішуче.
Я показав йому маску Лаокоонову [50], малюнок викінчений, і зліпок Мікель-Анджело [51], тільки ще визначений. Він довго дивився на все те, властиво, тримав у руках, а не дивився. Святий його знає, на що він тоді дивився.
– А хто в його паном? – спитався він, підвівши голову.
Я сказав.
– Про вашого учня треба добре поміркувати. Лукіян обіцявся нагодувати мене ростбіфом. Ось приходьте на обід.
Промовивши це, він дійшов до дверей і знов зупинився.
– Приведіть його коли-небудь до мене… Прощавайте!
Він пішов.
Через четвертину години вернувся мій Меркурій і сказав, що «вони», цебто, Губер, хотіли самі зайти до Карла Павловича.
– А чи знаєш ти, хто це такий Карло Павлович? – спитав я.
– Знаю, – відповів він, – та тільки я його ніколи в вічі не бачив.
– А оце зараз?
– Хіба то він був?
– А вже ж він.
– Чом же ви мені не сказали, хоч би я був подивився на його, а то гадав собі, що це так собі, якийсь простий панок. Чи не зайде він іще коли до вас? – спитався він, трохи помовчавши.
– Не скажу, – одповів я й почав одягатися.
– Боже мій, Боже мій! Коли б мені на його хоч здалека подивитися! Чи знаєте що? Коли я йду вулицею, все про його думаю, да, придивляючись до людей, шукаю очима, чи нема його між ними. Портрет його, кажуть, дуже похожий, отой, що в «Останньому дні Помпеї».
– Похожий, а ти й не пізнав його, коли він був тут. Та не сумуй! Коли до неділі він не зайде до мене, так у неділю ми підемо до його; а доки що – ось на тобі білет до m-me Юргенс, бо я сьогодні дома обідатиму.
З цим словом я вийшов.
В майстерні Брюлова я застав В. А. Жуковського і М. Ю. графа Вієльгорського [52]: вони любувалися невикінченим іще малюнком «Розп’яття Христа». Образ цей малював Брюлов для лютеранської церкви Петра й Павла. Голова заплаканої Марії Магдалини була вже викінчена, і Жуковський, дивлячись на цю чудову красу, що плаче, сам заплакав, обняв Карла Великого й цілував його, немов би змальовану ним красуню.
Часто траплялося мені бувати в Ермітажі [53] з Брюловим. То було на блискучих лекціях теорії живописі, і кожен раз лекція кінчалася Тенієром, найпаче його «Казармою». Перед цим малюнком Брюлов довго простоював і, промовивши гарячий панегірик знаменитому фламандцеві, каже було: «Можна приїхати з Америки єдине на те тільки, щоб побачити один лишень оцей малюнок». Те саме можна тепер сказати про його «Розп’яття», а про голову Марії Магдалини й поготів.
Після обіймання та поцілунків Жуковський пішов до другої світлиці. Брюлов, побачивши мене, усміхнувся й пішов за Жуковським. Через пів години вони вернулися до майстерні. Брюлов підійшов до мене, усміхнувся й каже: «Підвалини є». Тоді саме відчинилися двері і ввійшов Губер, одягнений уже не в інженерний мундир, а в чорний модний фрак. Ледве встиг він поклонитися, як до його підійшов Жуковський, по-приятельськи стис йому руку і прохав прочитати останню сцену з «Фавста». Губер прочитав. Враження було повне. Поет нагородив поета поцілунком. Незабаром Жуковський і Вієльгорський вийшли, а Губер на просторі прочитав нам новонароджену «Терпсіхору» [54]. Брюлов потім мовив:
– Я ні за що не піду дивитися на «Хітану».
– Чому? – спитав Губер.
– Тому, щоб зберегти віру у твою «Терпсіхору».
– Цебто, як?
– Краще вірувати у прекрасну вигадку, ніж…
– Да ти хочеш сказати, – перебив його поет, – що мої вірші кращі від божественної Тальоні? Не то що мізинця, а навіть нігтя з її мізинця вони не варті… Присягаюся Богом! Еге! Трохи-трохи не забув: нині ми в Александра їмо макарони да стофато з лакріма хрісті [55]. Там будуть Нестор, Миша, і т.п., а вкінці і П’яненко. їдемо?
Брюлов узяв капелюха.
– Ох, мені лихо… Ледве-ледве не забув! – мовив Губер, виймаючи з кишені білети: – ось тобі два білети! А з театру до Нестора на біржу. (Так жартком прозвали літературні вечері в Кукольника.)
– Не забув! – одповів Брюлов і, надягаючи капелюх, дав мені білет.
– І ви з нами? – спитався в мене Губер.
– І я з вами, – відповів я.
– Поїдьмо, – мовив Губер, і ми вийшли, а Лукіян, зачиняючи двері, пробубонів:
– От тобі й ростбіф!
Після макаронів, стофато та лакріма хрісті, товариство рушило «на біржу», а ми з Губером да з Карлом Великим пішли в театр. Ждучи увертюри, я любувався малюнками в театрі мого protege. На всі орнаменти й арабески, що оздоблюють плафон Великого театру, він зробив малюнки по указці будівничого Кавоса. Про це переказав мені не він і не хазяїн його, а машиніст Карташов, що перебував раз-у-раз при роботах і ранками частував мого protege чаєм. Я хотів був розказати Брюлову про це, але заграли увертюру, і всі, і вже ж і я, звернули очі на занавісу…. Увертюрі кінець. Занавіса затремтіла й підвелася: почався балет. До качучі все йшло гаразд: публіка поводилася, як і всяка добре вихована публіка. Скоро ж ударили кастаньєти, усі здригнули й затремтіли. Оплески, наче десь далеко грім, спершу тихо залунали по салі, а потім голосніше, та голосніше і коли скінчилася качуча, покотився грім оплесків. Добре вихована публіка, а поміж нею й я грішний, немов дурману наїлися: ревуть, хто що попав: хто «браво», хто «da capo», хто тільки стогне, да руками й ногами працює! Після першого припадку глянув я на Карла Великого, а в його горопахи піт річкою ллється, працює він руками й ногами та, що духу в, гукає: da capo! Губер і собі. Я трошки перевів духа, та й собі у слід за вчителем.
Трохи-по-троху буря почала затихати. Чарівниця, покликана вдесяте, пурхнула на сцену, кілька разів граціозно присіла і зникла. Тоді Брюлов устав, обтер піт на собі і промовив до Губера:
– Ходімо на сцену, познайом мене з нею.
– Ходімо! – відповів Губер, раюючи. Ми пішли за куліси. Там уже роївся цілий тиск поклонників; більша частина їх були лисини, окуляри та біноклі. Ми й собі примостилися до натовпу й не без труду пропхалися до центру цього тиску. Господи, що там діялося! Наша чарівниця, ота порхлива, легенька, наче зефір, лежала в вольтерівському фотелі, роззявивши рота: ніздрі роздулися, наче в арабської коняки, а по тварі в неї текли патьоки поту, змішаного з білилами й рум’янами – буцім на весні каламутні рівчаки.
– Гидко! – промовив Карло Великий і рушив назад, я за ним, а бідолаха Губер, справді бідолаха, тільки-що висловив свій комплімент і, промовивши наймення Брюлова, озирнувся назад, а Брюлов зник! Не скажу, яким чином він виплутався з біди.
Зоставалася ще одна дія балета, але ми покинули театр, щоб, як мовляв Брюлов, не псувати десерта капустою. Не відаю, чи після «Хітани» ходив він іще коли на балет, але знаю, що про балет він ніколи не розмовляв.
Вертаюся до мого героя. Почувши від Брюлова: «підвалини положено», моя надія почала набирати більш виразних форм. Я почав мізкувати, чим би краще займати мого учня? Мої домашні пристрої нікчемні. Я гадав про античну галерею: Андрій Григорович, доглядач галереї – може, і згодився б, так же в галереї статуї так освітлені, що малювати річ неможлива. Довго я міркував, а потім, взявши 20 копійок, вдався до живого Антіноя [56], натурщика Тараса, щоб він пускав мого учня до гіпсового класуи тоді, коли там нема вчення. Так і сталося.
Цілий тиждень він і обідав у класі; змалював голову Люція Вера, розпусного того підручника Марка Аврелія [57], та голову генія – твір Канови [58]. Потім я перевів його до класу фігур і наказав йому зрисувати на перший почин Антіноя з чотирьох боків. За вільної години я приходив до його й підбадьорював жвавого працівника фунтом ситниці да шматком ковбаси. Звичайний обід його був скибка чорного хліба з водою, та й то ще, як принесе Тарас води. Бувало, оце й я любую з бельведерського торса [59] та й не втерплю, сяду рисувати. Чудовий, взірцевий твір давньої скульптури! Не дурно ж то сліпий Мікель-Анджело напомацки любував із оцього шматка Геркулеса, що відпочиває. І чудно! Якийсь Герсеванов, списуючи враження зі своєї подорожі, так певно й по-мистецьки цінує педагогічний твір Мікель-Анджело «Страшний суд», фрески богорівного Рафаеля [60] й інші знамениті твори зі скульптури й живописі, а про Аполона Бельверського каже, що це ніщо більш, як шматок мармуру. Чудно!
Після Антіноя мій приятель змалював Германіка й Фавна, що танцює. Одного прегарного ранку я привів його до Карла Великого. Захвату мого учня не списати: він раював, коли Брюлов ласкаво похвалив його рисунки. Я з-роду-віку не бачив людини, щоб була веселіша й щасливіша, як був він кілька день!
– Чи вже Брюлов завжди отакий добрий та ласкавий? – питався він кілька разів у мене.
– Завжди такий, – відповідав я:
– А ота червона світлиця – то його світлиця люблена?
– А вже ж.
– От як: усе червоне! Світлиця червона, канапа червона, занавіски по вікнах червоні, халат червоний, малюнок червоний. Усе червоне! Чи я побачу ще коли його так близько? Після того питання приятель мій починав плакати. Я не розважав його. Яка утіха, яка розвага може бути вища за оті щасливі, райські, за оті божественні сльози? «Усе червоне», – промовляв він удруге крізь сльози.
Червона світлиця була обвішана коштовною зброєю, здебільш – східною. Крізь прозорі червоні занавіски просвічувало сонце. Я й звик до цієї декорації, та й то на хвилину вона мені вдарила в вічі, а про його вона лишалася незабутньою довіку. Зазнавши довгого і страшенного безталання, він усе забув: і мистецтво, і духове життя своє, і кохання, що отруїло його, і мене, щирого друзяку свого, і все-все забув, а червона декорація й Карло Павлович були останніми його словами.
Другої днини я зустрівся з Карлом Павловичем; він спитав у мене наймення й адресу пана мого protege, взяв візника й поїхав, промовивши до мене: «Заходьте ввечері».
Я зайшов до його.
– Це найбільша свиня в торжковських [61] пантофлях! – такими словами озвався назустріч до мене Брюлов.
– Та в чому ж річ? – спитався я, спостерігши, про кого він говорить.
– Річ у тому, що ви завтра підіть до тієї амфібії [62], нехай вона положить ціну за вашого учня.
Брюлов був не по собі. Довго ходив він мовчки по світлиці, нарешті, плюнув і промовив: «Вандалізм!» [63]
– Ходім нагору, – додав він до мене. Ми мовчки пішли нагору, де була його книгозбірня, опочивальня й їдальня. Він звелів подати світла, попрохав, щоб я що-небудь читав уголос, а сам сів кінчати свій рисунок сепією «Сонна одаліска» [64] до альбома, здається, Владиславлева.
Спокійна наша праця тяглась, одначе, не довго: у Брюлова, знати було, що ще не йде з думки «свиня в торжковських пантофлях».
– Ходімо на вулицю, – промовив він, закриваючи рисунок.
Ми вийшли й довго вешталися по набережній, а потім вийшли на «Большой Проспект».
– Чи він тепер у вас у господі? – спитався в мене Брюлов.
– Ні, – відповів я, – він не в мене ночує.
– Ну, дак ходімо вечеряти.
Ми зайшли до Делі. На свойому віку я таки доволі бачив усяких російських панів-поміщиків і дуків, і середньої руки, і хуторян. Бачив навіть і таких, що раз-у-раз перебувають у Франції та в Англії і з захватом розповідають про добробут там фермерів [65] і мужиків, а в себе дома останню овечку грабують у мужика. Багацько бачив я отаких оригіналів, але не доводилося бачити такого оригінала – росіянина, щоб у себе в хаті по-грубіянськи прийняв Брюлова!
Цікавість дуже-предуже розібрала мене й довго не давала мені заснути: все я думав, та сам себе питав: що воно за «свиня – ота в торжковських пантофлях!» Цікавість моя, одначе, по-холоднішала, коли другого дня вранці став я надягати фрак. Розважність узяла гору: вона повідала мені, що свиня та не така то цікава диковина, щоб ради її поступатися власним самолюбством, хоча справа вимагала великої жертви. Але ж от питання: «Ну, що коли й я, у слід свого великого учителя, не видержу муки? Що тоді?».
Розкинувши трохи головою, я скинув фрак, надів своє щоденне пальто й пішов до старого Венеціанова. Він у таких справах людина практична. Йому, певне, не раз і не двічі траплялося сходитися з отакими оригіналами, і він виходив із честю.
Венеціанов був уже за роботою. Він робив тушшю список із власного малюнка «Мати навчає дитину молитися Богу». Цей малюнок він призначив до альманаху Владиславлева «Утренняя заря».
Я висловив йому, з якої причини прийшов до його в незвичайну годину, і переказав адресу тієї амфібії.
Старий покинув роботу, одягся, і ми пішли на вулицю; він узяв візника, поїхав, а я вернувся до господи, де й застав уже мого щасливого й веселого учня. Веселощі і щастя його ніби щось охмарювало. Він скидався на чоловіка, що бажає поділитися з приятелем великою тайною, та боїться, щоб тайна його не зробилася явною. Поки я скинув пальто й надяг блузу, я постеріг, що з моїм приятелем щось так, та не так.
– Ну, що новенького? – спитав я в його: – що ти робив учора ввечері? Як твій хазяїн?
– Хазяїн нічого, – відповів він, недоговорюючи, – а я, доки не полягали спати, читав Андрія Савояра, а потім засвітив ту свічку, що мені наділили, й рисував.
– З естампу [66] малював, чи так що-небудь?.
– Так, – відповів він, червоніючи. – Я оце недавно читав Озерова [67]; мені там сподобався «Едіп у Афінах», так я спробував скомпонувати.
– Добре! Може, взяв зі собою ту композицію? А ке лишень, покажи мені.
Він досяг із кишені невеличкий згорток паперу, розгорнув його тремтливими руками й, подаючи мені, мовив:
– Не встиг пером обрисувати.
Це був перший його твір, який він одважився показати мені. Мені подобалася його скромність, або, певніше, боязливість; це певна прикмета таланту. Мені подобався і твір його своєю простотою: Едіп, Антігона, а геть далі – Полінік, тільки три особи. У перших творах рідко коли трапляється такий лаконізм: на перші спроби завжди беруть чимало осіб. Молода уява не кладе собі меж, не скупчується в одно многомовне слово, в одну ноту, в одну рису: йому треба простору, воно ширяє, та, ширяючи, часто заплутується, падає й розбивається об твердий лаконізм.
Я похвалив його за вибрану ним сцену й порадив читати, опріч поезії, історію, й більш за все й пильніш змальовувати гарні естампи, як от: Рафаеля, Вольпато, Пуссена [68], Одрана.
– У твого хазяїна, – кажу я, – ей ті, й ці, от ти й рисуй за вільного часу. А книжок я тобі даватиму, – і дав йому кілька томів «Історії давньої Греції».
– У хазяїна, – мовив він, беручи книжки, – опріч тих, що висять по стінах, повнісінький портфель естампів, та він не дає мені зрисовувати з них: боїться, щоб я не попсував їх… Еге, – додав він, усміхаючись: – я повідав йому, що ви водили мене до Карла Павловича,… і показували йому мої рисунки,.. і що… (тут він зупинився) і що вони… але ж… я й сам тому віри не йму.
– Що ж? – перебив я: – він не йме віри, що Карло Павлович хвалив твої рисунки?
– Не йме навіть віри, що я бачив Карла Павловича, а коли я став запевняти, що справді бачив, він вилаяв мене дурнем.
Він хотів іще щось казати, але ввійшов Венеціанов і, знімаючи капелюх, мовив усміхаючись:
– Нічогісінько не було! Пан – як пан. Правда, він мене, може, цілу годину продержав у передпокою, ну, да в них це звичайна річ. Що діяти: звичай – той же закон. Прийняв він мене в себе в кабінеті. Кабінет – от не подобався мені. Правда – все коштовне, розкішне, прегарне, але прегарне по-японськи. Упервах я зняв бесіду про освіту взагалі, – найпаче про добродійність. Він мовчки довго слухав мене вважно, нарешті, перебив і каже: «Да ви висловте мені просто – чого ви з вашим Брюловим хочете від мене? Вже задав він мені вчора ласки, сущий американський дикун!» – та з цим словом як зарегоче! Я був трошки засоромився, але зараз отямився й поважно висловив йому справу.
«Отак ви б давно сказали, а то філантропія!.. Яка там філантропія! Гроші, й більш нічого!» – додав він самовдоволений.
– «Так вам треба знати: яку я ціну положу? Чи так я вас зрозумів?»
«Справді так.»
«Так от вам моя остання ціна: 2500 рублів. Дасьте?»
«Дамо.»
«Він людина реміснича, неминуче потрібна при домі…» – ще щось хотів балакати, але я вклонився й пішов, і от я перед вами, – додав старий усміхаючись.
– Щирим серцем дякую вам.
– Щиро й я вам дякую, – мовив він, міцно стискаючи мою руку. – Ви дали мені нагоду хоч що-небудь зробити на користь нашого прекрасного мистецтва й побачити чудака, що нашого великого Карла називає американським дикуном.
Венеціанов добродушно засміявся, і потім мовив:
– Я дав свою лепту, тепер справа за вами, а коли не буде вдачі, я подамся до Англійського клубу. Прощайте!
– Ходімо разом до Карла Павловича, – мовив я.
– Не піду, і вам не раджу. Пам’ятайте приказку: «не в пору гість – гірш татарина»… у митців тим паче, та ще вранці! Це гірше цілої орди татарської.
– За сьогоднішній ранок ви примушуєте мене червоніти, – промовив я.
– З якої речі? Ви вчинили, як подобає сущому християнинові. Ми визначили години для праці і спочинку, але на добре діло нема призначених годин. Ще раз дякую вам щирим серцем за ваші сьогоднішні провідини. До побачення! Сьогодні ми обідаємо дома. Приходьте! Та коли побачите Бельведерського, приведіть і його. (Бельведерським звав він Аполона Миколаєвича Мокрицького, ученика Брюлова й загарливого поклонника Шіллера [69].
Попрощавшися з Венеціановом, пішов я переказати Карлові Павловичеві вислід власної дипломатії. Але ж навіть Лукіяна не знайшов. Ліпін, спасибі йому, визирнувши з пекарні, повідав, що вони пішли до портика. (Портиком звали ми будівлю за Академічним Садом, де були робітні Брюлова, барона Клодта, Зауервейда й Басіна [70]. Я в портик – і там нема. Ідучи повз крамниці Давіцетті [71], я помітив біля вікна кучерявий профіль Карла Великого. Побачивши мене, він вийшов на вулицю.
– Ну, що? – питається.
– Де ви сьогодні обідаєте? – спитав я.
– Не скажу, а хіба що?
– А ось що, – кажу я: – ходім обідати до Венеціанова, він вам порозповідає про амфібію такі дива, яких ви, запевне, ніколи не чули, та й не почуєте ніколи.
– Гаразд! Ходімо, – відповів він, і ми рушили до Венеціанова.
За обідом Венеціанов розповів нам подробиці своєї подорожі, і коли дійшла бесіда до американського дикуна, всі ми зареготали, і обід скінчився гомеричним реготом.
Між Великим і Середнім проспектом, в сьомій лінії в домі Кастюріна товариство «Поощрения художников» [заохоти митців] наймало велику квартиру своїм п’ятьом пансіонерам. Опріч світлиць, що займали пансіонери, там було ще дві салі для вчення; зали були оздоблені античними статуями Венери Медічейської [72], Аполона, Германіка і групи гладіаторів. От до цього захистку, замість гіпсового класу під оком натурщика Тараса, я гадав повернути свого учня.
Там був іще людський кістяк, а спізнати кістяк йому неминуче треба було, тим паче, що він із пам’яті рисував анатомічну статую Фішера [73], а про кістяк нічого ще не тямив.
З такою думкою вдався я до секретаря товариства В. І. Григоровича [74], пішов до його на другий день після обіду в Венеціанова і прохав дозволити мойому учневі ходити вчитися в пансіонерських залах товариства. Григорович ласкаво, замість білета, дав мені цидулку до митця Головні, що жив укупі з пансіонерами наче б то старшина.
Не треба б мені зупинятися на такій мізерній людині, як отой Головня, але ж такі люди взагалі рідко трапляються, а поміж митцями й поготів, так я повідаю дещо про його.
Різко змальована фігура Плюшкіна [75] – бліда перед антимитцем Головнею! У Плюшкіна була, принаймні, молодість, значить, і радощі, хоч неповні, не ті радощі, що ликують, а все ж таки радощі, а от у цього бідолахи нічого й похожого не було на молодість та на радість.
Він був на пенсії в товариства «Поощрения художников». Коли на основі програми Академії він на конкурс на другу золоту медаль мусів малювати «Адама й Єву над трупом свого сина Авеля», йому треба було жіночу модель, а в Петербурзі розжитися на модель нелегко: головна річ – не дешево можна достати. Головня розкинув головою і вдався до щедрого мецената митців і тодішнього голови товариства, до Кікіна, просячи запомоги, цебто, грошей, щоб найняти натурщицю. Взявши від Кікіна сотню рублів, він зашив їх у матрац, а первостворену красуню змалював з тієї ляльки, що малярі-живописці уживають для драпіровки.
Хто знає, яку велику вагу для молодого артиста має золота медаль, той зрозуміє огидливу душу молодого скнарі. Перед ним Плюшкін – просто марнотратник.
До цього морального виродка і вдався я з запискою Григоровича і з моїм прекрасно-моральним знайденятком.
На перший раз я сам узяв із шафи кістяк, посадив його на стілець, надавши йому виду найголіннішого гуляки. Визначивши легенькими рисками загальне положення кістяка, я наказав свойому учневі намалювати подробиці.
Через два дні я з великою втіхою рівняв його рисунок до анатомічних літографованих рисунків Басіна і спостеріг, що подробиці в його вийшли виразніше й вірніше. Але тут, може бути, винно те скло, через яке я дивився на свого знайду: може, воно прибільшувало. Так уже як там воно було, а мені його рисунок сподобався.
Він рисував далі кістяк, надаючи йому різних становищ» і з ласки натурщика Тараса зрисував статую повішеного Аполоном Марсія.
Усе йшло гаразд, своєю чергою. Своєю чергою минала зима й наближалася весна. Учень мій очевидячки почав хиріти, зблід, став чогось журитися.
– Що оце з тобою? – питав я його: – чи ти дужий?
– Дужий, – одповідав він журливо.
– З якої ж речі ти плачеш?
– Я не плачу, я тільки так.
Так, а сльози річкою ллються в його з очей гарних, да виразних. Жадним чином – не можна було мені вгадати, що з ним; починав уже я думати, що, може, часом чи не Амурова стріла вразила його молоде серце непорочне. Аж ось, одного ранку, майже весняного, він розказав мені, що не можна вже йому щодня ходити до мене через те, що від понеділка розпочнуться роботи, і він повинен буде скрашувати паркани.
Я, як умів, підбадьорив його, але про заходи Карла Павловича – ні телень, більш через те, що й сам я не відав нічого такого, на що б можна покладати надію.
У неділю навідався до його хазяїна, гадаючи, чи не можна йому, замість мого учня, взяти простого маляра-лакерника.
– Чом не можна? Можна, – одповів хазяїн: – доки ще не розпочалися живописні роботи, а тоді вже годі… Вибачте: він у мене рисувальник, а самі здорові тямите, що значить рисувальник у нашій роботі… Але як вам здається, чи спроможеться ж він постачити, замість себе, робітника?
– Я постачу.
– Ви? – спитався хазяїн, дивуючись. – Да з якої ж речі? Яка вам користь, що ви заходитесь?
– Так собі! – одповів я: – просто знічев’я, собі на втіху.
– Гарна втіха: безбач розкидати гроші. Мабуть, у вас їх і кури не дзьобають, – мовив він і, усміхнувшись, самовдоволений спитав у мене:
– От, наприклад, за портрети що ви берете?
– Всяково, як до портрета, – одповів я, вгадуючи, до чого він річ веде: – от як би з вас, так більш сотні не візьму.
– Е, ні, батечку; по сотні карбованців беріть із кого іншого, а з мене, коли б узяли десяток, то б це – сюди й туди.
– Краще ми зробимо ось як: – мовив я, простягаючи до його руку: – одпустіть до мене місяців на два вашого рисувальника, от вам і портрет буде.
– На два! – промовив він, міркуючи: – на два багацько буде, не можна, а от на місяць – нехай.
– Нехай і на місяць, – одповів я, і ми, буцім ті баришники, перебили руки.
– Коли ж почнемо? – спитався він у мене.
– Про мене, хоч і завтра, – одповів я, надягаючи капелюх.
– Куди ж це ви? Без могоричу не можна.
– Дякую вам! Нехай уже, як скінчу, тоді й могорич. Прощавайте!
– До побачення!
Один місяць на волі, між довгими роками неволі – хіба це багацько значить? Те саме, що в мірці маку – одно зернятко! Увесь отой щасливий місяць приятель мій радував мене. Його молоде да виразне лице сяяло такими ясними радощами, таким повним щастям, що я, нехай уже Бог простить, завидував йому. Убога, але чепурна одежа його здавалася мені модною; навіть фризова його шинель здавалася мені баєвою, найкращою баєвою. У m-me Юргенс за обідом ніхто не позирав косо ні то на його, ні то на мене. Значить, не сам я бачив таку переміну. Раз якось у отакий щасливий день і шли ми до m-me Юргенс і на Великому Проспекті зустріли Карла Павловича.
– Куди це Бог несе? – спитав він у нас.
– До мадам Юргенс, – одповів я.
– То й я з вами. Мені щось оце нараз їсти захотілося, – мовив він і взяв із нами у третю лінію.
Карло Великий любив у-ряди-годи навідатися до m-me Юргенс: йому подобалася не сама привітна Юргенс, не служниця її Олімпіада, що була в небіжчика Петровського [76] за модель на Агар, йому – як сущому митцеві, подобалося наше різноманітне товариство. Тут можна було побачити і вбогого працівника, урядовця з сенату в одним одному, не дуже то елегантному віцмундирі, і студента з університету, худорлявого і блідого, що ласував обідом за гроші, на які розжився в заможного бурша-гуляки за переписування лекцій Фішера. Чимало й чимало можна було тут побачити такого, чого не побачиш ні в Дюма, ні в Сан-Жоржа [77].
M-me Юргенс одводила йому стіл ув окремій світлиці й давала яку-небудь особливу страву, зготовлену на-швидку, але він, як сущий соціаліст, завжди цього цурався. Одначе тепер звелів влаштувати стіл ув окремій світлиці на трьох чоловіка й післав Олімпіаду до Фокса принести пляшку Джаксона [78].
Юргенс землі під собою не чула, так бігала, так метушилася, що трохи була не здерла з голови новий парик укупі з чепчиком, коли нагадала собі, що ради такого дорогого гостя треба надягти кращого чепчика.
Брюлов для неї справді дорогим гостем був. Від того самого дня, як він зайшов до неї вперше, столовників почало більшати в неї щодня, да все не-аби-які: не голота яка, як ото артисти, студенти та 20-копійкові сенатські урядовці, а такі люди, що їм треба і пляшку Медоку й якогось незвичайного біфштексу. Натуральна річ: коли платять четвертака [79] за те, щоб подивитися на даму з Амстердаму, так чом же не заплатити 30 копійок за те, щоб подивитися на Брюлова? Мадам Юргенс це розуміла, й як мога користувалася з того.
Учень мій мовчки сидів за столом блідий. Мовчки випив він чарку Джаксона, мовчки стис руку Карла Великого, мовчки прийшов і до господи і, не роздягаючись, упав на долівку і проплакав увесь останок днини й цілу ніч.
Ще цілий тиждень був перед нами, доки мала була скінчитися його воля; але другого дня після отого обіду він згорнув свої рисунки і, не промовивши до мене ні- слова, – вийшов за двері. Я думав, що він пішов, як звичайно, в сьому лінію, і не спитав його, куди» він іде. Прийшов обід, а його нема; і ніч прийшла, а його нема. Я злякався й не тямив, що й гадати. Вернувся він уже на третій день увечері незвичайно блідий і збентежений.
– Де це ти був? Що з тобою? Чи дужий? Чи, мабуть, нездужаєш? – питаю в його.
– Нездужаю, – ледве примовив він.
Я послав сторожа за лікарем Жадовцевом, а сам узявся роздягати його та класти на постіль. Він, наче та дитинка тиха, слухався. Жадовцев помацав живчика й порадив мені вирядити недужого до шпиталю, бо, каже, гоїти гарячку дома з нашими обставинами – небезпечно.
Я послухався, й того ж таки вечора одвіз свого бідолашного учня до шпиталю св. Марії Магдалини. Дякуючи лікареві Жадовцеву, недужого взяли до шпиталю, не вимагаючи приписаних формальних заходів. На другий день я дав звістку хазяїнові про оцю пригоду, і він уже справив усі приписані формальності.
Я провідував його щодня по кілька разів. Кожного разу, коли я виходив зі шпиталю, туга брала мене все більш та більш. Я так звик до нього, так із ним сприятелився, що без нього не тямив, де й подітися. Піду оце було на Петербурзьку сторону, заверну в Петровський парк, вийду до дач Соболевського, та й знов назад до шпиталю… А він усе ще горить, наче в вогні. Питаю в доглядачки: чи не приходив до себе? «Ні!» Заговорюється? «Все одно: червоний та червоний». А більш нічого? «Нічого». Я знов на вулицю. Переходжу через Тучків міст, виходжу на дачі Соболевського і знов до шпиталю.
Отак минуло вісім день. Дев’ятого дня він прийшов до пам’яті. Коли я підійшов до його, він подивився на мене так пильно, виразно, сердечно, що я й до віку не забуду того погляду! Хотів він щось промовити, та й не спромігся; хотів простягти до мене руку, та тільки заплакав. Я пішов собі.
У коридорі зустрів я чергового лікаря; він повідав мені, що небезпека минула, молода сила взяла гору.
Заспокоєний добрим лікарем, я вернувся до господи. Запалив цигару, вона щось погано куриться, я кинув її й пішов на бульвар. Усе щось не по мені, все мені чогось бракує. Я пішов у Академію; зайшов до Карла Павловича – його нема в господі. Виходжу на побережжя, аж він стоїть собі біля величезного сфінкса й дивиться, як по Неві, що вже визволилася з-під криги, пливе човник із веселим товариством, а за ним простягається тонесенька срібна доріжка.
– Ви були в майстерні в мене? – спитався він, привітавшись.
– Ні, не був.
– Так ходім.
Ми пішли мовчки. В майстерні сидів Ліпін. Принісши палітру зі свіжими красками, він сидів на вигідному фотелі й любувався портретом В. А. Жуковського, на котрому ще не позасихало підмальовування. Коли ми ввійшли, Ліпін зіскочив, засоромився, наче школяр той, що його саме зловлено на гарячому вчинку.
– Сховайте палітру, я сьогодні не малюватиму, – мовив Брюлов до Ліпіна, сівши на той самий фотель; принаймні, з пів години мовчки дивився він на свою роботу, а потім каже до мене:
– Треба, щоб погляд був м’якший; його вірші такі м’які, солодкі… Чи правда?
І, не діждавшись моєї відповіди, мовив:
– А чи знаєте ви, на що піде оцей портрет?
– Не знаю, – відповів я.
Ще минуло мовчки хвилин десять, потім він узяв капелюха і промовив:
– Ходім на вулицю, я розкажу, на що я малюю цей портрет.
Вийшовши, він каже:
– Ні, я передумав, про такі речі до свого часу не розповідають; – і жартівливо додав: – та я певен, що ви не цікаві.
– Коли ви того бажаєте, – відповів я, – так нехай воно лишиться загадкою для мене.
– Але тільки до другого сеансу [80]. А що, як ваш protege? Краще йому?
– Почав приходити до пам’яті.
– Значить, небезпека минула?
– Принаймні, так лікар каже.
– Ну, до побачення! – мовив він, подаючи мені руку. – Зайду до Гільберга… Навряд він, горопаха, одужає, – додав Брюлов журливо, і ми розійшлися.
Мене занадто заінтересував отой загадковий портрет. Я здалека вгадував, на що його призначено; дуже-предуже бажав я запевнитися, чи не помиляюся, одначе в мене досить було хоробрості, що я навіть не натякнув Брюлову! Правда – одного чудового ранку я зайшов до Жуковського, ніби того, щоб полюбуватися сухими контурами Петра Корнеліуса й Гесса [81], справді ж, зайшов я з думкою, чи не довідаюся часом чого від його про той портрет. Але ж я помилився.
Кленце, Валгалла, Пінакотека і взагалі Мюнхен [82] забрали цілий ранок; навіть про Дюсельдорф не було згадки, а портрета просто буцім і на світі не було! Вічнопам’ятний Василь Андрійович із захватом хвалив німецьке мистецтво; хвалу його перебив граф М. Ю. Вієльгорський, що зараз же прийшов до його. Жуковський, вказуючи на мене, промовив до його:
– Ось хто винен, він спричинив вам клопоту.
Граф із почуттям стис мою руку. Ще як прийшов слуга і промовив наймення невідомого мені «превосходительства», дак я тоді приміркував собі був відповідь. Але ж спостеріг, що моя гадка не до ладу буде. Я поклонився й пішов, як кажуть, піймавши облизня.
Тим часом молода сила брала своє. Мій учень, наче той велетень у казці, оживав і набирався сили не днями, а годинами. Пролежавши два тижні на гарячку, він потім за тиждень став на ноги й ходив, правда, обпіраючись на ліжко. Одначе, був він такий сумний та невеселий, що я не вважав на заборону лікаря розмовляти з ним про абстрактні речі й якось спитав його:
– Ти видужуєш? Невже тобі не весело? Чого ж сумуєш?
– Я не сумую, мені весело, але сам не тямлю, чого я бажаю… я хотів би читати.
Я спитався, в лікаря, чи можна йому читати.
– Ні, не треба, а чого серйозного й поготів.
– Що ж мені з ним діяти? Бавитися з ним я не можу, а більше нічим мені помогти йому.
З отакою важкою думкою згадав я «Перспективу» Альбрехта Дюрера [83], що я колись учив-учив тай покинув, не дійшовши до пуття. І чудно: згадав я плутанину Альбрехта Дюрера, а зовсім забув про гарний підручник лінійної перспективи нашого професора Воробйова. Рисунки до цього підручника були в мене в портфелі, правда, не впорядковані. Я зібрав їх і, порадившися з лікарем, віддав їх свойому учневі вкупі з циркулем і трикутником і тут же проказав йому першу лекцію лінійної перспективи. Другу і третю лекцію не треба вже було йому виясовувати, бо він так швидко одужував і добре розумів математичну науку, хоча не знав чотирьох правил арифметики.
Лекції перспективи скінчилися. Я прохав старшого лікаря випустити мого учня зі шпиталю, але він довів мені, що йому треба ще цілий місяць перебути під лікарським доглядом, доки цілком не одужає. Мусів я згодитися, хоч і щеміло на серці в мене.
За ввесь той час часто траплялося мені зустрічати Карла Павловича, двічі, чи тричі бачив портрет Жуковського. Розмовляючи з Брюловим, помічав я ненарочиті натякання його на якусь тайну, але й сам не тямлю, чому я одводив у розмові його одвертість. Наче я чогось боявся, а тим часом майже [ вгадував ту тайну!
І вона незабаром стала явною. Рано-вранці 22 квітня 1838 р. приходить до мене власноручна записка В. А. Жуковського. Пише він: «Завтра по одинацятій годині приходьте до Карла Павловича і ждіть мене там; ждіть неодмінно, хоч би як я пізно приїхав. В. Жуковський. Р. S. Приведіть і його з собою».
Слізьми облив я оцю святу записку! Я стис її в кулаці, в кишеню не положив, боячись, щоб не згубилася, і побіг до шпиталю. Придверник мене не пустив, кажучи: «Ще рано, пане-добродію; недужі ще сплять». Це мене трохи охолодило, я взяв із кулака записку, розгорнув її, перечитав її трохи що не за складами, знову згорнув бережно і поклав у кишеню, да повагом і пішов до господи, дякуючи в душі придверникові за те, що він не пустив мене.
Давно, дуже давно, ще в школі, нишком од учителя читав я знамениту «Перелицьовану Енеїду» Котляревського і…
Коли чого в руках не маєш,
То не кажи, що вже твоє [84].
Оці вірші так глибоко вкоренилися мені в пам’ять, що й тепер, промовляючи їх, я часто прикладаю їх до діла. Вони прийшли мені на думку й тоді, як я вертався додому. Справді: чи був же я певен, що ота свята записка відноситься до його справи? А вже ж ні: тільки серце чуло, але ж серце часто помиляється. А що як би воно й на цей раз помилилося? Яке б то велике лихо заподіяв я, та ще кому: найдорожчому мені чоловікові. Я аж злякався цієї думки!
За оцю довгу добу я разів із двадцять підходив до дверей Карла Павловича й не тямлю, чого з якимось острахом вертався назад. Подзвонив я, прийшовши у двадцять перше. Лукіян визирнув із вікна й мовив: «Нема їх дома». У мене наче гора спала з пліч; буцім я вчинив якесь величезне діло. Нарешті, я зітхнув спокійно.
Бадьоро виходжу я на третю лінію, і стріваю Карла Павловича. Я ні в сих, ні в тих. Хотів навтікача, але він спинив мене, питаючи:
– Чи ви одержали записку Жуковського?
– Одержав, – ледве чутно відповів я.
– Добре! Приходьте ж завтра в годині одинацятій. До побачення. Еге! Коли можна, приведіть і його з собою.
– Ну, – подумав я, – тепер уже певна річ, одначе ж
Коли чого в руках не маєш,
То не кажи, що вже твоє.
Минуло кілька хвилин, і оця мудра наука парою вилетіла з моєї дуже непрактичної голови. Мене обгорнуло непоборне бажання привести завтра до Карла Павловича мого хворого. Але чи позволить лікар? От питання! Щоб відповісти на його, я пішов до лікаря: він був у своїй господі. Я розповів йому, чого прийшов. Він розказав мені кілька таких фактів, де несподівані радощі, або горе спричинювали божевілля. «Тим паче», – додав він, – «що ваш protege ще не зовсім видужав із гарячки». На такі доводи – нема що казати. Подякував я лікареві за пораду, поклонився й рушив на вулицю.
Довго топтав я вулицю. Було на думці зайти до Венеціанова, чи не почую від нього чого певного. Але було вже не рано, за північ, а він не те, що наш брат-бурлака, – значить, нема що гадати, щоб до його опівночі заходити. А чи не піти б мені на Троїцький Міст, полюбувати, як сонце сходить? Але ж до цього мосту не близько, а я почував себе притомленим. Чи не краще буде мені біля оцих величезних сфінксів спокійно посидіти? Та ж воно все одно: Нева та ж сама. Та, да не та! Подумавши, рушив я до сфінксів. Сів я на гранітовім ослоні, обперся об бронзове поруччя, й довго любувався тихою красунею Невою.
Як зійшло сонце, до Неви прийшов по воду придверник із Академії і скуйовдив мене, говорячи, наче напучування те: «Добре, що люди не ходять, а то б подумали, що якийсь п’яничка».
Подякував я придверникові сороківкою, пішов до господи, ліг і заснув уже сном певним, хазяйським.
В одинацятій годині я вже був у квартирі Карла Павловича. Одчиняючи мені двері, Лукіян промовив: «Прохали підождати». В майстерні кинулася мені в вічі відома мені, тільки зі своєї слави та з Мілерового естампу, знаменита картина Цампієрі: «Іван Богослов». Знов не тямлю, чи не через оцю картину пише до мене Василь Андрійович? Так на що ж він пише: «і його зі собою приведіть». Записка була при мені: я перечитав кілька разів Р. S. і заспокоївся. Підійшов ближче до картини, але клята непевність не давала мені любуватися досхочу отим високомистецьким твором.
Не помітив я, коли до майстерні прийшов Карло Павлович із графом Вієльгорським і Жуковським. Я поклонився їм, місце своє їм уступив і пішов до портрета Жуковського. Вони довго любувалися великим твором горопашного мученика Цампієрі, а я омлівав від очікування. Нарешті, Жуковський вийняв із кишені й дав мені згорнену бумагу.
Я розгорнув: то була відпускна нашому protege. Свідками на ній підписалися: граф Вієльгорський, Жуковський і К. Брюлов. Я побожно перехрестився і тричі поцілував оті славні підписи.
Як спромігся, подякував я отому великому та чоловіколюбному тернові, поклонився, вийшов у коридор і побіг до Венеціанова. Старенький зустрів мене радісно, питаючи: «Що нового?» Я мовчки вийняв із кишені дорогоцінний акт той і подав йому.
– Знаю, я все відаю, – мовив він, вертаючи мені бумагу.
– А я так нічого не вгадаю. Ради Бога, повідайте мені, як усе оце сталося?
– Та вже хвала Богові, що сталося! От ми спершу пообідаємо, а потім уже я й розповім; історія довга, а, головна річ, історія прекрасна.
І він голосно прочитав вірш Жуковського:
«Дети! Овсяный кисель на столе, читайте молитву!»
– Читаємо, татуню, – обізвався жіночий голос, і з О. М. Мокрицьким вийшли з вітальні доні Венеціанова.
Ми сіли обідати. За обідом, на перекір звичаю, були ми якось веселіші й голосніше розмовляли. Старий розвеселився й розповів історію портрета В. А. Жуковського, але про свою участь у тому благородному вчинку майже й не згадав. Тільки на сам кінець додав:
– В оцій справі великодушній я був тільки за простого маклера.
А вся справа сталася ось яким чином.
Карло Брюлов змалював портрет із Жуковського. Жуковський та граф Вієльгорський предклали царській родині придбати той портрет за 2500 рублів асигнаціями. От за. ті гроші викупили учня мого. Старий Венеціанов ув оцьому доброму ділі відіграв, як сам він мовляв, роль щирого маклера благородного.
– Що ж тепер діяти? – спитався я: – коли й як мені оповістити його про таку радість?
Венеціанов сказав мені те ж саме, що я й від лікаря чув. Я й сам певен у неминучій потребі бути обачним; але ж як його і втерпіти? Не можна! Він думатиме, що я теж занедужав, або покинув його, та й мордуватиметься. Подумавши, зібрав я всю силу волі й пішов до шпиталя Марії Магдалини. Першим разом я витримав, як і не треба краще, а за другим та за третім почав йому злегенька натякати. Спитав лікаря: чи швидко можна буде зі шпиталю вийти йому? Лікар порадив не поспішати. Знов мене нетерплячка почала мучити.
Раз якось уранці прийшов до мене колишній хазяїн мого недужого, та, не довго говорячи, і ну дорікати мені, що я по-варварськи ограбував його, укравши в його найкращого робітника, через що він стратив не одну тисячку рублів. Довго не тямив я, в чому тут річ, і яким це побитом я опинився в грабіжниках. Нарешті він мені розповів, що вчора покликав його дідич, розповів йому всю справу й вимагав, щоб знищити контракт. Учора він ходив до шпиталю, але недужий нічого ще не відає.
– От тобі й обачність, – подумав я.
– Чого ж ви тепереньки хочете від мене? – спитався я.
– Нічого, хочу тільки довідатися, чи все оце правда?
– Правда, – відповів я, і ми попрощалися.
Я був задоволений, що справа так повернулася. Недужий тепер трохи вже підготовлений і спокійніш тепер, ніж до того, прийме оцю звістку.
– Чи це правда? Чи можна йняти віру тому, – що я чув? – так спитав мене хворий, зустрівши мене біля самих дверей свого покою у шпиталі.
– Не відаю я, що там ти чув.
– Учора мені хазяїн казав, що… я… Він зупинився, буцім боявся договорити фразу до краю. Трохи помовчавши, ледве чутним голосом він мовив:… – «що мене викупили, що ви…» – і він залився слізьми.
– Заспокойся, – одповів я, – це ще тільки скидається на правду.
Але він нічого не чув, і тільки рюмсав.
За кілька день його випустили зі шпиталю. Він закватирував у мене і був зовсім щасливий. У божественній природі, безсмертній багато-пребагато прекрасного, але ж торжество й вінець краси безсмертної є лице чоловіка, напоєне щастям. Більш високого і прекрасного в природі – я нічого не відаю. Раз на мойому віку вповні пораювати з цієї краси трапилося й мені. Протягом кількох день учень мій був такий щасливий, такий прекрасний, що на його мені не можна було дивитися, не раюючи! Він і мені в душу наливав повного щастя. Всіма тими днями він хоч і брався до роботи, але робота йому чапіла. Покладе було в портфель свою роботу, візьме відпускний акт, перечитає його, перехреститься, поцілує й заплаче.
Щоб одвернути його увагу від тії бумаги, я взяв її в його, ніби на те, щоб у суді її зареєструвати. Щодня водив його до галереї Академії. Коли пошили йому одежу, я, наче нянька та, одяг його й повів до «Губернського правлення». Зареєструвавши акт визволення, я водив його в галерею Строганова, там йому оригінал Веласкеса показав, да на тому і скінчили ми в той день свою блуканину.
Другого дня вранці в годині десятій знов я його одяг і повів до Карла Павловича. Як батько свого сина любого вчителеві передає, так я його передав безсмертному Брюлову нашому. Від того дня він почав ходити до Академії вчитися і став на кошти товариства «Поощрения художников».
Давно вже я заходжувався покинути північну Пальміру, проміняти її на який будь супокійний закуток гостинної провінції. Цього року в одному з провінціальних університетів такий закуток спорожнився [85], і я не минув покористуватися з того. Колись то, як іще я в «гіпсовий» клас ходив і марив про ту країну, де самі чуда, де всесвітня столиця [86] заквітчана банею Буонаротті, дак коли б тоді дали мені посаду вчителя рисунків при університеті, я кинув би олівець і закричав: «Чи варто ж виучувати після цього божественне мистецтво!» – а, тепер, коли уява зрівноважилася зі здоровим розсудком, коли на будуччину дивишся не через веселкову призму, а простими очима, дак проти волі в голову лізе приказка: «Не обіцяй журавля в небі, а дай синицю в руки».
Ще зимою треба було мені їхати на посаду; та сяка-така дещиця… а найпаче справа учня, тепер уже не мого, а К. П. Брюлова, не пустила мене зі столиці; далі пішла недуга його, і дляве одужання – нарешті, й фінанси. Коли все оце прийшло до доброго кінця, я, захистивши свого коханця під крило великого Брюлова, з початку травня покинув столицю, і покинув її на довго.
Лишаючи возлюбленника свого, я передав йому і квартиру мою з мольбертом і з абиякими меблями. Лишив і речі гіпсові, бо їх не можна було везти з собою. Я радив йому, щоб до тієї зими взяв собі товариша, а зимою приїде до його Штернберг [87]. Штернберг був тоді на Україні, ми умовилися з ним зустрінутися в одного нашого знайомого в Прилуцькому повіті. Я гадав тоді попрохати його, щоб він, як повернеться до столиці, заквартирував із моїм приятелем. На превелику радість, так воно і сталося. Ще я радив возлюбленникові мойому – провідувати Брюлова, але обережно, щоб не докучити йому, радив йому ще не занедбувати лекцій і якомога більш читати, а на сам кінець прохав його частіш до мене листи писати, писати та й писати, так наче б писав до батька – до рідного.
Поручивши його покрову Пречистої Матері, я попрощався з ним. Ох, – на віки попрощався!
Перші листи приятеля мого одноманітні, й походять вони на щоденні записки школяра, монотонні і з подробицями. Інтересні вони тільки для мене, а більш ні для кого. Але далі в листах починає являтися стиль, знання і (зміст. От, наприклад, дев’ятий лист його:
«Сьогодні ранком, в дев’ятій годині навинули ми на валок картину Розп’яття Христа. Я з натурщиками одіслав її в лютеранську церкву св. Петра й Павла, Карло Павлович загадав мені провести їх до самої церкви. Через четвертину години він і сам приїхав, велів при собі натягти її на раму й постановити на місці. Вона не була ще лаком покрита, через що здалеку нічого більш не показувалося на ній, опріч темної матової плями. По обіді ми з Михайлом покрили її лаком.
Незабаром прийшов Брюлов: спершу він сів на передній лавці; подивившись трохи, він перейшов до останньої. Ми сіли біля його. Довго він мовчки сидів, лишень деколи примовляючи: «Вандали: ніже єдиного проміння світла на вівтар! І на що їм картини!» Потім обернувся до нас і, вказуючи на арку, що розділяє церкву, мовив: «Коли б на всю оцю арку намалювати картину ,Розп’яття Христа’, то б була картина достойна Бого-чоловіка».
Ох, коли б хоч одну соту, або хоч тисячну частину можна було мені переказати Вам із того, що я чув тоді від нього! Але ж Ви знаєте, як він говорить! Його слів не можна завести на папір, вони скаменіють. Він тутечки ж змалював колосальну ту картину, з усіма подробицями Й постановив її на місці. Що за картина! Миколи Пуссена ,Розп’яття Христа’ – просто суздальщина; а вже про Мартенса [88] нема що й казати.
Довго він говорив, а я побожно його слухав. Потім надяг бриля й пішов, у слід його й ми з Михайловим. Проходячи повз статуї Петра й Павла, він промовив: «Ляльки в мокрому дранті, а ще з Торвальдсена». Йдучи повз крамницю Даціяра, він увійшов у гурт гаволовів і зупинився проти вікна, обвішаного розмальованими французькими літографіями. Дивлячись на його, я думав: Боже мій, і оцей геній, що що-тільки оце вітав у сфері прекрасного мистецтва, тепер любує з солодкавих красунь Греведона! [89] Не віриться, а тимчасом воно правда. Сьогодні вперше у класі я не був, бо Карло Павлович мене не пустив: він посадив мене й Михайлова – двох проти його одного грати в шашки і програв нам на три години коляску. Ми поїхали на острови, а він лишився в господі, дожидаючи нас на вечерю.
Р. S. Не пам’ятаю, чи писав я до Вас, що по іспиті в вересні мене за «Бійця» – перевели першим до натурного класу. Коли б не Ви, мій незабутній добродію, мене б і за рік туди не перевели. Я почав ходити на анатомічні відчити професора Буяльського. Він тепер про кістяк читає. Скрізь і всюди Ви, мій Незабутній, мій єдиний добродію! Прощавайте! Щиро прихильний до Вас, N. N.»
Довести до краю історію мого приятеля я бажаю його власними листами. Це буде тим більш цікаве, що в листах своїх він розповідає про свої роботи і про щоденний побут домашній Карла Павловича, у котрого він був коханим учнем і товаришем. Перегодом я видам усі листи його, вони придадуться для майбутнього біографа Брюлова. А тепер подам тільки ті з них, що стосуються роботи його, про розвиток його на ниві мистецтва та про розвиток його високо-морального життя.
«От уже й жовтень іде до краю, а Штернберга нема й нема! Не тямлю, що мені з кватирок» діяти? Вона не сутяжна про мене, платимо за неї на спілку з Михайловим. Я майже не виходжу від Брюлова, тільки ночувати ходжу до дому, а часом у Брюлова й ночую. А Михайлов і не ночує дома. Святий його знає, де він ночує. Я бачуся з ним тільки в Карла Павловича, та інколи у класі. Він людина дуже оригінальна і з добрим серцем. Брюлов кличе мене перебратися зовсім до його, але мені – ніяково. Боюся Вам повідати, але мені здається, що на своїй квартирі мені вільніше, а до того – страх як бажаю я хоч кілька місяців перебути вкупі зі Штернбергом, бо Ви так мені раяли, а Ви нічого недоброго не порадите.
Карло Павлович незвичайно багацько працює біля копії картини Доменікіно «Іван Богослов». Цей список загадала йому Академія. Підчас роботи я читаю. В його добра бібліотека власна, але ладу в ній нема. Кілька разів бралися ми впорядкувати її, та нічого не вдіємо. Але читати є що. Карло Павлович обіцявся зробити Смірдіну [91] малюнок на його «Сто литераторов». За це Смірдін прислуговує йому всією своєю бібліотекою. Я вже всі романи Вальтер-Скота прочитав, тепер читаю Мішо [92]: «Історію хрестових походів».
Вона мені подобається більш за всі романи. Я зробив ескіз малюнка, як Петро Пустельник веде першу ватагу хрестоносців через одно німецьке місто. Показав Брюлову, але він заборонив мені брати теми з чого-небудь, опріч як із Біблії да з давньої історії нреків та Римлян. «Там», каже він, «просто і зграбно, а в історії середніх віків – неморальність і почварство». Тепер у мене на квартирі жодної книжки, опріч Біблії – нема. Подорож Анахарсіса да історію греків Гіліса я читаю Брюлову і для нього ж; він слухав раз-по-раз із однаковою увагою.
Коли б Ви бачили, з якою увагою, з яким сердешним замилуванням він кінчає оту копію: я просто молюся на його, да інак і не можна. Але що значить чарівна, магічна сила оригіналу? Чи це упередження, чи час чарами пригасив краски, чи Доменікіно… Але ні, це грішна думка, Доменікіно не міг ніяк стояти вище за нашого божественного Карла Павловича. Нераз мені бажалося б, щоб оригінал чим скоріш однесли.
Раз якось за вечерею зняли бесіду про копії, і він мовив, що ні в малярстві, ні в різьбярстві сущого списку, цебто, відбудовання він не признає, та і в поезії він відає єдину лишень копію – це у Жуковського «Шильйонський в’язень» та й перечитав його зараз із пам’яті [93]. Як предивно він читає вірші! Далебі краще за Брянського й Каратигіна [94].
До речі, про Каратигіна. Оце якось завернули ми до Михайлівського. Театру, там грали «Тридцять літ, або життя картяра», пересолену драму, як він мовив. Між другим і третім актом він пішов за куліси і прибрав Каратигіна до ролі жебрака. Публіка скаженіла, сама не тямлячи з чого. От що значить убрання про доброго артиста!
Тальоні вже приїхала до Петербурга й незабаром розпочне свої чарівні танці. Він одначе її не полюбляє. Ох, коли б швидче приїздив Штернберг: я, не бачивши його, покохав. Карло Павлович для мене дуже великий, хоч він до мене й добрий, і ласкавий, а проте іноді здається мені, що я самітний! З Михайлова – товариш благородний, гарний, але він ні до чого не поривається, ніщо його не причаровує. А, може, я його не розумію. Прощавайте, мій добродію незабутній!»
«Я раюю! Давно й так нетерпляче сподіваний Штернберг, нарешті, приїхав. Та ще як знагла! Я злякався й довго не йняв віри власним очам: думав – мара яка. Я тоді саме компонував ескізи «Єзекіїль на полі, закиданому кістками». Це було вночі, у другій годині. Я забувся замкнути двері, пильную собі коло «Єзекіїля» – аж ось двері рип: входить людина в кожусі і в теплій шапці. Я спершу злякався й сам не тямлю, з якої речі промовив: «Штернберг»? – «Штернберг» – відповів він. Я й роздягтися йому не дав, минувся цілувати його, а він мене. Довго ми любувалися один із одного. Нарешті, він згадав, що візник під брамою стоїть., і пішов до його. А я – до сторожа прохати, щоб пакунки поприносив у хату. Чудно! Мені здавалося, що я зустрівся з давнім знайомим, або, краще мовити, що я бачу Вас перед собою. Поки я розпитував, а він розповідав мені, де й коли Вас бачив, про що Ви балакали й т. ін. – ніч минула. Ми тоді лишень спостерегли, що вже світає надворі, коли побачили, що від ліхтарника впала тінь ясно-блакитна.
– Отепер би, гадаю я, – промовив він: – можна б і чаю напитися.
– А вже ж можна, – і ми рушили до «Золотого якоря».
Після чаю він ліг спати, а я про свою радість пішов повідати Брюлову, але він іще спав. Я пішов на побережжя. Ледве зробив кілька кроків, зустрів Михайлова. Здається, і він цілу ніч не спав. Із ним ішов якийсь добродій у пальті і в окулярах.
– Лев Олександрович Елькан, – мовив до мене Михайлов, вказуючи на добродія в окулярах..
Я назвав себе. Ми один одному подали руки. Потім кажу я до Михайлова, що приїхав Штернберг. А той добродій ув окулярах зрадів, немов його друзяка давно сподіваний приїхав.
– Де ж він? – питає Михайлов.
– У нас на квартирі, – кажу я.
– Спить?
– Спить.
– Ну, дак рушаймо до «Капернаума»,. певне, там не сплять, – мовив Михайлов.
Елькан на ознаку згоди кивнув головою; вони взялися за руки й пішли, а я в слід їх.
Йдучи повз квартиру Брюлова, помітив у вікні Лукіяна і з цього вивів, що маестро вже встав. Я попрощався з Михайловим і з Ельканом і пішов до Брюлова. В коридорі зустрів його зі свіжою палітрою і з чистими пензликами. Привітався. Тепер не то що в голос, а й про себе я не спроможен був читати. Я знов пішов на побережжя, трохи повештався й вернувся до господи. Штернберг іще спав. Я тихенько сів біля його ліжка й любувався з його дитячої тварі непорочної, потім узяв олівець і папір, і став малювати зі сонного його портрет. Як для ескіза – дак похожість і вираз вийшли добре. Тільки-що зробив я всю постать, як він прокинувся. Мені стало соромно. Він це помітив і засміявся чистосердечним сміхом.
– А покажіть, – мовив він, – що ви робили?
Я показав. Він ізнов засміявся, почав хвалити мій рисунок, потім і каже:
– Нехай коли-небудь і я поквитуюся з вами.
Потім устав, умився, розв’язав свій пак і став одягатися.
Вийнявши з паку чималий портфель, він подав його мені й мовив:
– Отут усе, що я минулим літом зробив на Україні, нема тільки кількох малюночків, зроблених аквареллю та олійними красками. Подивіться, як матимете час, а мені треба декуди попоїхати. До побачення! Еге! А що сьогодні в театрі? Я дуже за ним занудився. Ходім гуртом у театр.
– З великою охотою, – кажу я, – тільки зайдіть до мене в натурний клас.
– Гаразд, зайду, – одповів він уже за дверми.
Коли б од Брюлова не прийшов був по мене Лукіян, мені б про обід не прийшла й думка. Мені навіть прикро було, що ради Лукіянового ростбіфу я повинен покинути Штернбергів портфель.
За обідом я про своє щастя повідав Карлові Павловичеві; він побажав бачити Штернберга. Я сказав, що ми вмовилися з ним іти в театр. Він сказав, що й він з нами піде, коли що путяще грають. На щастя, в той вечір у Александринському Театрі грали: «Заколдованный дом». Під кінець лекцій зайшов у клас Брюлов, узяв мене і Штернберга, посадив у свою коляску, і ми поїхали дивитися на Людовіка XI. Отак скінчився перший день. Другого дня вранці Штернберг узяв свого портфеля, і ми пішли до Брюлова. Той прийшов до захвату від «нашої України», як мовив він – «одноманітно-різноманітної», та й від «земляків наших задумчивих», так гарно змальованих Штернбергом.
Яка сила малюнків, і які вони всі прегарні! На маленькому шматочку сірого обкладинкового паперу проведена поземна лінія: на першому місці вітряк, пара волів біля воза, навантаженого мішками. Все оце не намальоване, а тільки наведене, але як прегарно: очей не одірвеш! Або от: у холодку під розлогою вербою на самому березі хатина біленька, покрита соломою. Вся вона в воді, наче в дзеркалі, відбивається. Під хатою бабуся, а на воді качки плавають. От і ввесь образок, але який же гарний образок, який живий!
Отаких малюнків, краще мовити, таких живих нарисів повний портфель у Штернберга! Гарний і сам Штернберг: незрівняний! Не дурно ж Карло Павлович його поцілував.
Мимоволі згадав я братів Чернецових. Вони нещодавно вернулися з подорожі по Волзі і принесли до Брюлова свої малюнки -показати. Величезна книжка з ватманівського паперу, чепурненько по-німецьки вся перцем почеркана. Брюлов, подивившись на кілька малюнків, згорнув портфель і мовив до Чернецових: «Тутечки не то щоб матушки Волги, а навіть калюжі доброї я не сподіваюся побачити». Отже в одному ескізі Штернберга він бачить цілу Україну. Наша Україна й задумчиві постати земляків наших йому так подобалися, що сьогодні за обідом він уже поставив собі на березі Дніпра, недалеко Києва, цілий хутір із чарівною декорацією й з усіма вигодами. Але є одно, чого жадним робом не спроможеться він спекатися й чого він боїться: це пани, чи, як він їх зове – феодали-собачники.
Він суща дитина. Дитина зі всею своєю принадністю! Сьогодні ми теж скінчили день спектаклем: грали Шіллерових «Розбишак». Опери майже що зовсім нема: коли-не-коли йде «Роберт», або «Фенелла». Балет, властиво, Тальоні – усе скасувала. Прощавайте, мій добродію незабутній!»
«От уже більш місяця, як ми зі Штернбергом укупі живемо, і живемо, щоб дай Боже рідним братам так жилося! І не сказати, яка він добра та рахманна людина: сущий артист! До нього все усміхається, і він усміхається до всього! Щаслива в його вдача! Карло Павлович його дуже любить. Да хіба ж, знаючи його, можна його не любити?
Ось як ми перебуваємо дні й ночі: вранці в годині дев’ятій йду я до класу (я вже малюю олійними красками, і при останньому ж іспиті одержав третій номер). Штернберг сидить дома та з ескізів своїх робить малюнки – або аквареллю, або олійними красками. В одинадцятій годині йду або до Брюлова, або до господи, та чим Бог пошле снідаємо з Штернбергом. Потім знов я до класу йду й сиджу там до третьої години, а тоді йдемо обідати до мадам Юргенс, інколи то й Карло Павлович із нами. Я його трохи що не що-дня об цій порі застаю у Штернберга. Часто він розкішний аристократичний обід міняє на вбогу демократичну юшку. Істинно – людина незвичайна! По обіді – я знов до класу. В сьомій годині заходить до мене Штернберг, ми йдемо до театру, або, погулявши трошки по набережній, вертаємось до господи. Я що-небудь у голос читаю, а він малює, або я малюю, а він читає. Нещодавно перечитали ми «Вудстока» Вальтер-Скота. Сцена, коли Карло II Стюарт, ховаючись під чужим найменням у замку старого барона Лі, признається його доні Юлії, що він король Англії й завзиває її до свого двору полюбовницею, оця сцена незвичайно мене заінтересувала. Оце вже суща королівська подяка за гостинність! Я начеркав ескіз і показав його Брюлову: він похвалив і зміст і роботу і наказав учитися в Павла деля Роша [95].
Нещодавно Штернберг познайомив мене з родиною Шмідта. Це якийсь його далекий родич, людина прегарна, а його сім’я просто благодать божа. Вечорами ми часто навідуємося в них, а в неділю й обідаємо там. Завжди виходжу я від них» ніби ставши чистішим і добрішим. За оцю знайомість я не тямлю, як вже й дякувати Штернбергові.
Ще познайомив він мене з сім’єю того українського аристократа, в якого ви з ним торішнім літом стрівалися на Україні. Я рідко коли до його навідуюся й то ради Штернберга тільки – не подобається він мені: багацько там панського тону й паскудної влесливості простацьких гостей його, що їдять у його розкішні обіди та п’ють українську слив’янку. Довго я не розумів, як оце Штернберг таке переносить, а, нарешті, воно само з себе виявилося. Раз якось від Тарновських вернувся він просто несамовитий, такий сердитий; довго він мовчки ходив по світлиці, потім ліг на ліжко, знов устав, знов ліг; да отак аж тричі, доки втихомирився й заснув. Чую, аж він зо сну називав одну небогу Тарновського. Тоді почав я вгадувати, в чому тут діло. Другого дня він знов пішов до Тарновського й вернувся пізно вночі зарюмсаний. Я прикинувся, буцім нічого не помічаю. Він упав на канапку, затулив лице руками й ридає, наче дитина. Отак минуло, принаймні, з годину. Потім підійшов до мене, обняв мене, поцілував і гірко усміхнувся. Тоді сів біля мене й розповів мені про своє кохання. Звичайна історія. Він закохався в старішу небогу Тарновського. Та хоч теж його кохала, але щодо того, щоб побратися, дак дала перевагу якомусь лисому лікареві Бурцеву. Висповідавшись, він трохи заспокоївся, а я поклав його спати.
Потім другого і третього дня я майже не бачив його: піде зранку, вернеться вночі, і Бог його відає, де він пропадає вдень. Спробував був я побалакати з ним, але він ледве слово промовить і мовчить. Кликав до Шмідтів, – він тільки головою покивав, не пішов. В неділю вранці кажу до його: «Поїдьмо в оранжерею ботанічного саду». Він хоч і неохоче, але згодився.
Тут він повеселішав, почав марити про подорож до тих чарівних країв, де оці дивні ростини ростуть, наче в нас чортополох.
З оранжереї я його повіз на Крестовський острів пообідати в німецькому ресторані. По обіді ми послухали тирольських співаків, подивилися, як спускаються зі снігових гір, і пішли до Шмідтів. Шмідти того дня обідали в Фіцтума, університетського інспектора, да там і лишилися й на вечір. Ми й собі туди. Нас зустріли питанням, – де ми пропадаємо? У Фіцтума наслухалися Моцартової сонати й Бетховенового квінтету, та в годині першій уночі й вернулися до господи! Сердешний Віля знов засумував. Я його не розважав, бо й чим його можна розважити!
На другий день Брюлов послав мене до книгарні Смірдіна: між іншими я взяв дві книжки «Библиотеки для чтения», де надруковано Дікенсів роман «Ніклас Нікльбі». Мені прийшло на думку спорудити у Шмідтів літературні вечорі. Я закликав до цього і Штернберга. Задумано, зроблено. Того ж таки дня, взявши книжки під пахву, рушили ввечорі до Шмідтів. Думку мою повітали, і після чаю почалося читання. Першого вечора читав я, другого Штернберг, далі знов я; отак і чергувалися, доки не прочитали романа до краю. Це зробило дуже добрий уплив на Штернберга. Ми таким же чином прочитали потім «Замок Кінельворт», «Пертську красуню» і кілька інших романів Вальтер-Скота. Часто читали ми за північ і не помітили, як прийшли Різдвяні свята.
Штернберг заспокоївся, принаймні, працює і менш нудиться. Дасть Бог і це минеться. Прощавайте, батьку мій рідний! Не обіцяюся писати до Вас незабаром, бо приходять свята, а я, з ласки Штернберга, опріч Шмідта поробив іще деякі знайомства, й то такі, що їх годиться піддержувати. На свята справив собі нову одежу й пальто з англійської баї; таке достеменнісінько, як у Штернберга, щоб не дурно Шмідти Кастором [96] та Поллуксом нас називали. На весну гадаємо справити собі шинелі з камлоту [97]. Гроші тепер у мене є! Я почав аквареллю портрети малювати; спершу приятелям дурно, а далі й за гроші. Але ж Брюлову ще не показую, боюся. Я більш Соколова [98] тримаюся. Гав [99] мені не подобається. Солодкавий він якийсь.
Гадаю ще взятися до французької мови. Це неминуче потрібно. Одна підстаркувата вдова бралася вчити мене, а я за те, щоб сина її малювати вчив. Услуга обопільна, та мені це не подобається: раз тому, що далеко ходити, аж у Ертелів провулок, – а дві години возитися з жированим хлопцем – не аби-яка річ! Краще оті дві годині я на акварельний портрет споживу, а вчителеві гроші заплачу. Гадаю, що й ви такої думки. У Брюлова є Гіббон» [100] французькою мовою, і мені просто не можна байдуже дивитися на його. Не знаю: чи Ви бачили його ескіз, краще мовити, невеличку картину: «Завітання Гензеріха [101] до Риму». Тепер вона в його в майстерні. На прочуд – як і все, що виходить з-під його пензля. Коли Ви не бачили, дак я зроблю вам невеличку копію; «Бахчисарайський фонтан» теж пришлю; здається, його розпочато ще при Вас.
О, мені лихо, трохи не забув; лаштується велика подія: Карло Павлович заходжується женитися. По святах і весілля. Молода його – доня Тіма, поважного громадянина з Риги. Я її не бачив, а чув, що на предиво красуня. Брата її інколи у класі стрівав, він учень Зауервейда; парубок незвичайно гарний. Коли це вчиниться, дак я напишу до Вас усі подробиці, а доки що – прощавайте ще раз, мій Добродію Незабутній.»
«От уже два місяці минуло, як я до Вас не писав. Такої мовчанки простити не можна. Але я немов навмисне ждав, аж покінчиться цікавий епізод із життя Карла Павловича. В останньому листі я писав до Вас, що він заходжується братися. Тепер напишу про те, як усе це зробилося і як розбилося.
В день шлюбу Брюлов одягся, як звичайно, взяв капелюха, та, йдучи через майстерню, зупинився біля копії Домінікіно, вже скінченої; довго стояв мовчки, потім сів на крісло (крім його й мене, нікого не було в майстерні), помовчав іще хвилинку й, нарешті, сказав до мене:
– Цампієрі немов каже до мене: «Не женися, пропадеш!»
Я не тямив, що відповісти, а він надяг капелюха й пішов до молодої. Цілий той день він не вертався до господи. На весілля нічого не готували, навіть Лукіян у той день ростбіфу не робив.
У класі я довідався, що він вінчатиметься в восьмій годині вечора в лютеранській церкві св. Ганни, в Кирочній. Після лекцій ми зі Штернбергом взяли фаетон і поїхали. В церкві вже позасвічували свічки. Брюлов із Зауервейдом і з братом молодої були вже в церкві. Побачивши нас, він підійшов, подав нам руку і промовив: «Женюсь!»
Тоді саме в церкву ввійшла молода, і він пішов стрічати її. Зроду-віку я не бачив, та й не побачу такої красуні. На вінчанню Брюлов стояв глибоко задуманий і ні разу не подивився на свою прекрасну молоду. Вінчання скінчилося, ми привітали щасливих молодих, провели їх до карети, а потім пішли до Клея вечеряти, та за здоров’я молодих випили пляшку Кліко. Це все було 8 січня 1839 р. У Брюлова весілля теж покінчилося на пляшці Кліко. Жадного святкування не було.
Через тиждень після цього я зустрівся з ним у коридорі, саме проти квартири графа Толстого [102]. Він мене покликав до себе обідати. Доки подали обід, він казав мені читати Квентіна Дорварда [103], а сам щось у альбомі черкав. Ледве почав я читати, він спинив мене й голосно гукнув: «Емілія».
Через хвилину прийшла його жінка-красуня. Він мовив:
– Еміліє, а на чому ми зупинилися? Та ні, краще сідай, да сама читай. А, ви послухайте, як вона гарно по-московському читає.
Вона спершу не хотіла читати, потім розгорнула книжку, прочитала кілька речень із гострою німецькою вимовою, зареготала, покинула книжку і втекла. Він знов її покликав; ніжно прохав її сісти до рояля й заспівати каватіну [104] з «Норми». Вона, не церегелячись, сіла й, після кількох прелюдій, заспівала. Голос у неї не великий, не ефектний, але ж такий чарівний, солодкий, що я, слухаючи, не йняв собі віри, що чую звичайну людину смертну, а не фею. Чи це магічний вплив її вроди, чи справді вона так чарівливо співала – не скажу. Тільки й тепер ще ніби я чую той голос чарівний. Карло Павлович теж був зачарований її голосом, бо сидів над альбомом, згорнувши руки, і не чув, як увійшов Лукіян і двічі промовив:
– Обідати подав.
По обіді Лукіян подав садовину і пляшку лакріма-хрісті. Продзвонило п’ять годин; я лишив їх за столом і пішов до класу. Прощаючись, Брюлов подав мені руку і прохав приходити щодня на обід. Я дуже був урадуваний таким запрошенням.
Після лекцій я зустрівся на набережній й пішов із ними. Вертаючись до господи, вони й мене покликали до себе. За чаєм Карло Павлович прочитав Пушкінового «Анжела» й розповів, як небіжчик Пушкін прохав його намалювати з його жінки портрета, й як він одмовив йому, бо жінка його зизоока. Він хотів списати портрета з Пушкіна, але Пушкін не згодився. Незабаром після того Пушкін помер, і ми лишилися без портрета його.
Кіпренський [105] намалював Пушкіна якимсь денді, а не поетом.
Після чаю молода чарівна хазяйка навчила нас у «гальбер-цвельф» і програла мені 20 копійок, а чоловікові свому каватіну з «Норми» й зараз же сіла до фортеп’яна й поквитувалась. Після такого чарівного фіналу я подякував. чарівній хазяйці й хазяїнові й пішов до господи. Вже північ минула. Штернберг іще не спав і ждав мене. Я розповів йому, не здіймаючи капелюха, свої переживання, він назвав мене щасливим.
– А от ви мені позавидуйте, – мовив він: – мене кличе до Оренбурга генерал-губернатор на ціле літо. Сьогодні я був у Володимира Івановича Даля [106], і ми вже вмовилися про подорож. На тому тижні – бувай здоров!
Оця звістка мене приголомшила: довго я не спроможен був говорити. Прийшовши до пам’яті, я спитав:
– Коли ж це ти так прудко встиг усе оте вчинити?
– Та, бач, сьогодні в десятій годині кличе мене Григорович. Прийшов я. Він каже мені про ту подорож; я згодився, пішов до Даля, й кінець.
– Що ж я без тебе робитиму? Як же я без тебе житиму? – питався я скрізь сльози.
– Отак, як і я без тебе. Будемо вчитися, працюватимемо, то й не помітимо самотності. Завтра ми обідаємо в Йоахіма. Він тебе знає і прохав привезти тебе. Добре?
– Добре, – одповів я, і ми лягли спати.
На другий день ми обідали в Йоахіма: це син відомого каретника, Німець, веселий, добрий і освічений чоловік. По обіді він показав нам колекцію естампів і кілька зшитків найпрегарніших літографій із Дрезденської галереї. Це було в суботу; ми просиділи в його цілий вечір. За чаєм розмовляли про кохання да про закоханих. Сердешний Штернберг сидів немов на голках. Я старався перемінити розмову, але ж Йоахім наче навмисне розводив її й, нарешті, розповів нам про себе самого ось яку анекдоту:
– Як закохався я, – каже він – в мою Аделаїду, а вона в мене – ні, дак я став на тому, щоб накласти на себе руки. Я вибрав смерть од чаду. Виготовив усе, що треба: написав листи до приятелів і до неї (він указав на жінку), взяв пляшку рому й наказав принести жарівницю, вугілля, скіпочок і свічку. Коли все було принесене, я замкнув двері й випив склянку рому. Мені почав увижатися Мартенсів «Бенкет Валтазара». Я випив удруге. Тоді вже нічого мені не ввижалося. Приятелі мої, одержавши мої листи, поприбігали до мене, виламали двері і знайшли мене п’яним, як ніч. Бачте, вся річ у тому, що я забувся підпалити вугілля, – а то неминуче б був помер. От після цього » вчинку й вона подобрішала й, нарешті, згодилася побратися.
Після цього оповідання він випив добру склянку пуншу.
Йоахім дуже мені сподобався, й я ходитиму до його як мога частіше.
В неділю ми були у Шмідта; але об одинацятій годині були вже в господі й почали були роздягатися на ніч, як ось Штернбергові треба стало хустки до носа; він руку до кишені, та й витяг, замість хустки, афішку. Тоді й каже, розгортаючи її:
– Еге, я й забувся: сьогодні в театрі маскарад.. Поїдьмо.
– Добре, – кажу я, – спати ще рано, поїдьмо.
Зал в театрі аж сяяв, і незабаром було повно публіки. Музики гриміли. Згодом стало душно; маска мені остогидла, я її скинув. Штернберг зробив те ж. Може, декому здалося це чудним, але нам про те байдуже.
Ми рушили в бокові салі, щоб там спекатися тісноти й від духоти спочити. Жадна маска, наче на глум, не пішла за нами. На сходах стрівається нам Елькан, той самий пан ув окулярах, що зустрівся вранці зі мною й Михайловим; він пізнав і мене, і Штернберга і, регочучи, почав обіймати нас. Тоді саме надійшов до нас молодий мічман [107]. Елькан познайомив нас, сказавши, що то друзяка його щирий, Саша Оболенський. Була вже третя година. В одній салі дехто вечеряв. Мені теж заманулося попоїсти. Я сказав про це Штернбергові, і він згодився. Але Елькан і Оболенський змагалися, радячи їхати вечеряти до Клея.
– А то тут, – додав Елькан, – і не нагодують, і вдесятеро заплатиш.
Ми згодилися й рушили до Клея. Молодого мічмана я сподобав за його сміливу поведенцію. Досі я перебував у товаристві людей рахманних, а отакого парубка «з великого світа» бачив ізблизька вперше. Каламбурами [108] наче з торби сипле він; водевільних куплетів у його без краю. Прегарний парубок!
До самого світу просиділи ми у Клея. Бравий мічман був уже на підпитку, через те ми й забрали його до себе на квартиру, а з Ельканом попрощалися в ресторані.
Бачте, як я тепер живу: по маскарадах буваю, по ресторанах вечеряю, безбач розкидаю гроші! А чи давно ж то, чи давно сяяв над Невою той ранок, коли Ви знайшли мене в «Літньому саду» перед статуєю Сатурна? Незабутній ранок, мій добродію незабутній! Чим і коли я Вам оддячу? Опріч сердешної сльози молитви, я нічого не маю.
В дев’ятій годині я, своїм звичаєм, пішов до класу, а Штернберг іще в господі зостався з гостем. Гість іще спав. В одинацятій годині зайшов я до Карла Павловича й почув любу догану від любої Емілії Карлівни. До другої години грали ми в «гальбер-цвельф»; вона хотіла, щоб я вже до обіду перебув у них; я був не проти, та Брюлов мовив, що не годиться пропускати лекцій, і я, засоромлений по самі вуха, дійшов до класу. В третій годині я знов вернувся до них, пообідав, і знов до класу.
Отак, опріч суботи та неділі, я що-дня в них. У суботу до Йоахіма, а в неділю до Шмідта та до Фіцтума. Ви бачите, що всі мої-знайомі – Німці, але які гарні німці! Я просто закоханий в оцих німців. Штернберг увесь тиждень клопотався про свою подорож і, певне, чогось да забувся. Це вже його вдача така. В суботу ми пішли до Йоахіма, там зустрілися з Кольманом [109], відомим акварелістом і вчителем Йоахіма. Він по обіді сказав свойому учневі, щоб той показав нам свої етюди з дерева. Хоч неохоче, він згодився.
Етюди на сірому папері, зроблені білим і чорним олівцем, зроблені так прехорошо, що я любував і не налюбував із них. За одного з них йому срібну медаль дали. Кольман дуже хвалив той малюнок і присягався, що він такого не втне. Штернбергові зосталося тільки два дні бути з нами, через що Йоахім і спитав його, – як він гадає провести ті дні? Штернберг, здається, про це й не гадав. Йоахім подав думку, щоб завтра, цебто, в неділю, подивитися на галереї Строганова й Юсупова, а в понеділок – на Ермітаж. Згодилися. Другого дня ми заїхали по Йоахіма й рушили в галерею Юсупова. Сказали князеві Юсупову, що такі й такі артисти прохають у його дозволу подивитися на галерею. Ввічливий князь велів відповісти нам, що сьогодні неділя, година надворі дуже гарна, так він через те й радить нам покористуватися краще погодою, ніж малярською галереєю.
Ми подякували за раду, та, щоб не почути такої ж ради від Строганова, рушили в Ермітаж. і три годині раювали там, любуючися зразками прекрасного мистецтва. Пообідали в Йоахіма, а ввечері були в театрі.
Вранці в понеділок прийшла до Штернберга від Даля записка, щоб він у третій годині був ладен виїхати. Штернберг поїхав попрощатися з приятелями, а я заходився пакувати його речі. В третій годині ми були вже в Даля, а в четвертій я поцілувався з Штернбергом коло середущої царини й вернувся до господи, сам мало не в сльозах. Була думка заїхати до Йоахіма, та мені хотілося лишитися самотою, хоч укупі з тим не хотілося й додому їхати: я боявся пустки, що мене зустріне дома. Я відправив візника й рушив пішки, і хоч дорога була довга, я не втомився, і довго ходив по набережній проти Академії. У квартирі Брюлова було світло, але зараз воно погасло, і через хвилину він із жінкою вийшов на набережну. Я, щоб не стріватися з ними, пішов до себе на квартиру, не світив світла, роздягся й ліг.
Тепер я майже не буваю в господі: без Штернберга й сумно й нудно мені. Михайлов знову перебрався до мене, але не сидить дома. Він десь, мабуть, чи не в Елькана познайомився з мічманом Оболенським. Оболенський часто приходить уночі, і коли Михайлова нема в господі, лягає спати на його ліжко. Він починає подобатися мені менш, ніж перше. Чи він справді одноманітний, чи таким мені здається тому, що я й сам не скидаюся на себе. На лекції ходжу я ретельно, але працюю так мляво, що й Брюлов це завважив. Прикро мені це, та я не тямлю, як його й полагодити.
Емілія Карлівна, як і перш, приязна до мене і грає зо мною в «гальбер-цвельф».
Незабаром по від’їзді Штернберга Карло Павлович загадав мені виготовити олівці й папір. Він хоче змалювати зі своєї жінки дванадцять голівок; це на ілюстрації до балади Жуковського «Двенадцать спящих дев». Одначе й олівці й папір лежать собі без ужитку.
Оце було під кінець лютого. Обідав я в них. Того пам’ятного дня жінка Брюлова показалася мені незвичайно чарівною: за обідом мене вином частувала й була така привітна до мене, що я готов був забути й про лекції, одначе, коли продзвонило п’ять годин, дак вона сама мені нагадала, що час до класу. Я пішов, не прощаючись, обіцявся зайти після лекцій і обіграти її в «гальбер-цвельф».
Проходжу після лекцій. У дверях стріває мене Лукіян і каже, що Брюлов звелів нікого не приймати. Я дуже здивувався тій переміні й пішов до господи. На перекір звичаєві – Михайлов був дома, і з ним сидів бравий мічман. Вечір минув у нас у веселій балачці. У дванадцятій годині вони пішли вечеряти, а я ліг спати.
Другого дня ранком заходжу до Карла Павловича. Приходжу в майстерню, а він весело вітає мене, кажучи:
– Поздоровте мене: я нежонатий! Спершу я не зрозумів його. Він удруге те саме каже. Я не йняв віри. Нарешті він зовсім уже весело каже:
– Моя жінка вчора по обіді пішла до Зауервейдової й не верталася й досі.
Потім він звелів Лукіянові переказати Ліпінові, щоб той приніс йому палітру й пензлі.
За хвилину все було готове, і він сів за роботу. На станку стояв невикінчений портрет графа Мусін-Пушкіна. Брюлов узявся за його. Хоч як він силкувався бути байдужим, але ж робота його зраджувала. Нарешті він кинув палітру й пензлі і промовив ніби сам до себе: «Чи вже ж оце я такий збентежений?… Не можна робити.» І пішов до своїх покоїв.
В другій годині я пішов на лекції і все ще був непевен у тому, що сталося. Вийшовши в третій годині з класу, я не тямив, що діяти: чи йти мені до його, чи зоставити його самого? Аж ось Лукіян зустрів мене в коридорі й каже: «Пан просить до обіду». За обідом їв я сам, а Карло Павлович нічого і в рот не брав, навіть до столу не сів; усе ходив, курячи цигару, та казав, що голова в його болить.
Другого дня він занедужав, ліг і пролежав два тижні; увесь оцей час я від його не відходив. Часом він заговорювався, але ж ніже єдиним разом не вимовив він наймення своєї жінки. Нарешті, як почав видужувати, покликав свого брата Александра і прохав зарекомендувати йому адвоката, щоб виправив формальний розвід. Тепер він уже видужав і гадає розпочати малювати в Казанський Собор велику картину: «Успения матері божої» А поки виготують йому на цю картину полотно, й поки прийде літо, він малює портрети на цілу стать із князя Олександра Миколайовича Голіцина да з Федора Івановича Прянішнікова [110]. Голіцин буде намальований у сірому фраку сидьма і з Андріївською стрічкою.
Про гутірки, що про Карла Павловича ходять і по місту і по Академії, не пишу до Вас. Гутірки осоружні, нісенітниці, гріх і переказувати їх. В Академії в один голос кажуть, що ті гутірки пускає Зауервейд, і я не маю причини не йняти тому віри. Нехай усе оце трошки присохне, тоді я перекажу Вам оті причини, а тимчасом і матеріалу збереться і згуртується більш. Прощавайте, мій Добродію Незабутній.
Р. S. Від Штернберга одержав листа з Москви. Добрий Віля! Він і про Вас пам’ятає, кланяється Вам і просить, коли Вам трапиться зустріти на Україні небогу Тарновського, паню Бурцеву, дак перекажіть їй його глибоке поважання. Сердешний Віля, він усе ще про неї пам’ятав.»
Чергового листа не міщу, бо в йому, крім пустих спліток і дуже осоружної обмови на ім’я Карла Великого, немає нічого. А таких речей не повинно бути в оповіданню про найчеснішого з людей. Нещасливе його одруження скінчилося мировою угодою, цебто, розводом, за який він заплатив їй 13 000 рублів асигнаціями. Ось усе, що цікаве в тому листі.
«Петербурзького сіренького літа мов і не було. Надворі осінь, сира і гнила, а в Академії блискуча вистава. От чом би Вам не приїхати подивитися на неї, і я налюбувався б Вами. З роботи учнів живопису прикметного нічого нема, опріч програми Петровського: «Явлення янгола пастухам». Зате різьбярі вже визначились: Рамазанов і Ставасер, найпаче останній. Він зробив круглу статую молодого рибалки; та ще як зробив, найпаче , вираз обличчя: затаївши дух, живе обличчя пильнує за рухом поплавця. Пам’ятаю я, коли статуя ще в глині була, Карло Павлович, зайшовши в кабінет Ставасера, любувався нею й порадив трошки вдавити рибалці долішню губу. Ставасер послухався, й вираз не той став. Ставасер ладен був молитися на великого Брюлова.
Про живопись узагалі скажу, що варто з Китаю, а не то з України приїхати, щоб подивитися на саму тільки картину Брюлова. Чудо-велетень! За один раз і підмалював, скінчив, і тепер своїм пречудовим твором годує публіку. Велика його слава, і геній його без краю!
Що ж мені про себе самого Вам сказати? Дали мені першу срібну медаль за етюд із натури «Сирітка-хлопчик під парканом ділиться своєю милостинею з собакою». От і все! Ціле літо я працював у класах, а ранками з Йоахімом ходив на Смоленське кладовище, лопух та дерева змальовувати. Все більш та більш я кохаю Йоахіма. Трохи не щодня ми з ним бачимося: він став ходити на вечірні лекції. Сприятелився з Карлом Павловичем і часто один одного провідують. Іноді ми йдемо гуляти на острови Петровський і Крестовський, щоб там змалювати чорну ялину, або білу березу. Двічі були пішки в Парголові; там я познайомив Йоахіма зі Шмідтами. Вони влітку живуть у Парголові, і він дуже радіє з нової знайомості. Та й хто ж не задовольниться родиною Шмідтів!
Розповім Вам одну цікаву подію; нещодавно вона сталася. На одному зо мною поверсі закватирував якийсь урядовець із родиною: в його жінках діток двійко да небога – гарна дівчина літ п’ятнацять. Яким чином розвідав я всі оці подробиці, – зараз Вам розповім.
Ви добре пам’ятаєте колишню нашу квартиру: з малесенького присінка двері йдуть до спільного коридору. Раз якось одчиняю я оті двері – і здивувався: передо мною стоїть уродлива дівчина, засоромлена й почервоніла по самі вуха. Я. не тямив, що їй сказати. Помовчавши з хвилину, я поклонився їй, а вона – навтікача у двері, і зникла. Що воно за знак, не тямив я; догадувався, гадав сяк і так, та й пішов собі до класу. Робота в мене чапіла: ота невідома дівчина не давала робити. Другого дня вона мене на сходах зустріла і спалахнула, як тоді; я й собі остовпів. Вона наче дитина, да так простосердо зареготала, що й я не втерпів, і теж зареготав. Але на сходах чути стало, що хтось іде; сміх наш принишк. Вона приложила до губи пучку та й побігла собі. Я повагом пішов по сходах і ще більш, ніж перше, здивованим прийшов до господи. Кілька день вона мені спокою не давала. Щохвилини виходив я в коридор, сподіваючись зустріти незнайому знакомку. Але ж вона хоч на коридор і вибігала, одначе так швидко зникала, що мені не можна було встигнути кивнути до неї головою. Отак минув цілий тиждень. Я вже почав був забувати про неї. Але ж ось слухайте, що сталося. В неділю ранком у десятій годині прийшов до мене Йоахім, та вгадайте, кого він привів? Еге! Нікого вільні, як саме мою таємничу красуню.
– Я в вас, – каже він і сміється, – злодія злапав.
Глянувши на пустотливу ту дівчину, я засоромився не менш, як і той злодій. Йоахім це помітив, висвободив руку красуні й лукаво усміхнувся. Але визволена красуня це втікала, а зосталася; вона полагодила на голові хусточку й косу, зирнула довкола і промовила:
– Я гадала, що ви саме проти дверей сидите й малюєте, аж ви он де, у другій хаті.
– А коли б він проти дверей малював, дак тоді б що? – спитався Йоахім.
– Тоді б я в дірочку дивилася, як вони малюють.
– Чом же в дірочку? Я певен, що товариш мій такий увічливий, що не заборонить у світлиці сидіти підчас роботи.
Щоб запевнити її в тому, я кивнув головою й подав їй стільця. Вона не звертала уваги на мою ввічливість і повернулася до станка, де був портрет пані Солової. Я його тільки-що розпочав. Ледве почала вона набиратися захватом із намальованої красуні, як у коридорі почувся різкий голос:
– Де ж оце вона пропала? Паша! Гостя моя здригнула і зблідла.
– Дядина! – промовила вона тихенько й кинулася до дверей. Біля дверей вона зупинилася, притулила до рота пучечку, з пів хвилини постояла і зникла.
А ми з Йоахімом, попосміявшися з оцієї чудної пригоди, рушили до Карла Павловича. Пригода нікчемна, а про те вона мене турбує. Йоахім часом жартує з моєї засмученості, а мені це не до вподоби; навіть прикро – на що він трапився при тій пригоді.
Сьогодні одержав листа від Штернберга. В якийсь похід, на Хіву, він збирається. Пише, щоб не сподівалися його сюди на свята. Мені без його нудно; ніхто мені його не заступить. Михайлов у Кронштадт до свого мічмана поїхав, і я вже більш, як два тижні, його не бачу. Мистець із його прекрасний, людина благородна, та на лихо – безладна людина. Доки його нема, я за порадою Фіцтума прийняв до себе студента Демського. Людина тиха він, добре освічений та до того вбогий, і Поляк молодий. Цілий день він у авдиторії, а ввечері вчить мене французької мови й читає Гіббона. Двічі на тиждень я ходжу слухати відчити з фізики, що професор читає в залі «Вольного экономического общества», а раз щотижня з Демським ходжу слухати виклади з зоології професора Куторги [111]. Як бачите, часу я не марную; нудитися наче й ніколи, про те, все-таки нуджуся: чогось мені бракує, а чого – й сам того не тямлю. Карло Павлович тепер нічого не робить і дома майже не живе. Бачуся з ним уряди-годи, і то на вулиці. Прощавайте, Добродію мій Незабутній! Швидко писати до Вас не обіцяю; час у мене йде нудно; писати ні про що, не хочу я, щоб Ви куняли над моїми одноманітними листами, отак, як я над оцим посланієм куняю. Бувайте здорові!»
«Збрехав я. Казав, що швидко не писатиму до Вас, аж ось і місяця ще не минуло, коли до Вас писав, і я знов беруся до посланія. Подія принаглила мене; вона ж то і збрехала, а не я. Штернберг ув отому поході хівінському занедужав; розумний, добрий Даль порадив йому покинути військо та до господи вертатись. І от уночі 16 грудня несподівано він у мене явився. Коли б тоді я був сам у хаті, я гадав би, що то мара, і, певне, злякався б; але тут сидів Демський: ми саме перекладали веселу главу з Поль-де-Кокового «Брата Якова» [112]; а так його поява мені видалася чимось природним, я тільки здивувався і зрадів без краю. Обнявшись та поцілувавшись, познайомив я з ним Демського. А що була ще тільки десята година, то ми й рушили в «Берлін» чай пити. Вже пак ніч минула за запитаннями й оповіданнями. Перед світом Штернберг знемігся й заснув, а я, діждавшись ранку, взявся за його портфель: такий же повний, як: і той, що торік він із України привіз. Та ба: не та вже тут природа й люди не ті: воно й гарно, й виразно, да не те і, опріч меланхолії, усе інше. А, може, це відбиток засмученої душі артиста? На всіх портретах Ван-Дейка панує риса розуму і благородства: це через те, що Ван-Дейк був сам чесний і розумний. Отак я собі з’ясовую загальний вираз на всіх Штернбергових малюнках.
Ба, коли б Ви відали, як весело, як невимовно швидко й весело летять мої дні й ночі! Так весело, так швидко, що малесенького завдання Демського я не встигаю виучу – вати. А Демський, за це похваляється одцуратися від мене. Але крий Боже, я до цього себе не доведу. Наших знайомостей не поменшало, а ще побільшало: все ті ж, але всі вони так розцвіли, та повеселішали так, що не всиджу я в господі. Хоч, як повідати вам правду, так і дома в мене не без краси, не без чару. Я кажу оце про ту саму «злодійку», що біля дверей Йоахім піймав. Що за мила оця душа невинна! Суща дитина, прекрасна непопсована дитина. Вона щодня кілька разів до мене забіжить; поплигає, пощебече й пурхне, наче пташка та; інколи просить мене портрета з неї намалювати, але ніколи й п’ять хвилин не висидить, просто живе срібло. Нещодавно треба було мені для одного портрету жіночої руки; я попрохав її подержати свою руку. Вона згодилася, та що б Ви собі думали: хвилини однієї спокійно не подержала. Дитина, та й годі!
Взяв я в руки палітру, вбігає вона, звичайно, весела, сміється; та як побачила натурщицю – зразу скам’яніла, потім заплакала, а далі, немов тигреня те, кинулася на неї. Я не тямив, що й діяти! Добре, що в мене трапилася оксамитова мантиля тієї пані, з якої я портрета малював; я вхопив мантилю й накинув їй на плечі. Вона схаменулася; підійшла до дзеркала; полюбувалася з себе, потім кинула мантилю на підлогу, плюнула на неї й побігла зі світлиці. Я відпустив натурщицю, а рука отак знов лишилася невикінченою.
Після цієї пригоди три дні сусідка моя не навідувалася до мене, а коли в коридорі зі мною зустрічалася, дак затулювала лице руками і втікала на другий бік. Четвертого дня, як тільки прийшов я до господи й заходився лаштувати палітру, входить вона, да така ж тиха, сумирна, що й не пізнати її. Мовчки сіла вона, обголила до половини руку і взяла позицію тієї пані, з якої отой портрет був. Я взяв палітру, пензлі і став на роботу. За годину рука була готова. Я почав дякувати, а вона хоч би тобі всміхнулася; поправила свого рукава, встала і мовчки пішла зі світлиці. Признатися, оце мене гаком за живе зачепило, і я все міркував, як його оновити давню гармонію?
Минуло кілька день. Гармонія стала ніби оновлятися. Сусідка вже від мене в коридорі не втікала, навіть часом усміхнулася. Я вже почав сподіватися, що от-от двері відчиняться, і моє краснопере пташенятко влетить до мене. Та двері не відчинялися, і пташенятко не влітало. Я почав непокоїтися й міркувати, яке б його сільце заставити на зрадливе пташеня. Розкиданість моя зробилася осоружною не тільки для мене, але й для доброго отого Демського. Отоді саме, немов янгол той із неба, прибув до мене Штернберг із кіргіського степу.
Тепер я зі самим тільки Штернбергом живу і для його тільки, і коли б у коридорі не стрівав я сусідку свою, то може б зовсім про неї забув. Вона, знати, страх, як бажає забігти до мене, та от лихо: Штернберг раз-у-раз у господі, а коли куди й піде, дак і я з ним. На святах одначе вона не витерпіла; а що ми ввечері не буваємо в господі, то вона наділа в день маску й забігла до свойому. Нарешті вона не витерпіла, піді-пильнувала, щоб я пізнав її. Я стояв на свойому. Нарешті вона не витерпіла, підійшла до мене й майже голосно промовила:
– Хіба не пізнаєш? Це ж я.
– Коли ви, дак скиньте маску, тоді я й пізнаю вас, – відповів я.
Вона трошки покобенилась, а далі скинула маску. Тоді я познайомив її з Штернбергом.
Від того дня все в нас по-давньому пішло. До Штернберга так само, як і до мене – вона попросту. Ми її пестимо всякими ласощами й поводимося з нею, як брати рідні з сестрою рідною.
Штернберг якось спитав у мене, хто вона така? Я не тямив, що йому відповідати. Мені й на думку ніколи не впадало про це в неї спитатися.
– Мабуть, сирітка, або доня недбахи-матері, – мовив Штернберг: – у всякому разі вона, бідолаха, може чи й письменна?
– І про це не відаю, – відповів я.
– Давати б їй що-небудь читати, все б таки голова не зовсім порожня в неї була. А от до речі – розпитайся: якщо вона читати вміє, так я подарую їй дуже моральну й гарно видану книжку «Векфільдський панотець» Гольдсміта [113]. Гарний переклад, і видання гарне.
За хвилину він, усміхаючись, знов мовив:
– Чи помічаєш ти, що сьогодні я почуваю себе за мораліста? Наприклад, спитаю: до якого краю можуть дійти візити оцієї пташки?
Я злегенька затремтів, але ж зараз отямився й відповів:
– На мою думку – ні до якого.
– Дай Боже! – мовив він і замислився. Я завжди любую з його обличчя благородного і, немов у дитини тії, безжурного; а тепер оце обличчя любе здалося мені зовсім не дитячим, а серйозним і думним. Не скажу, чому, якось мимоволі на думку мені прийшла Тарновська, а він, ніби спостеріг мою думку, подивився на мене і глибоко зітхнув.
– Бережи ж її, друже мій, – мовив він, – та й сам стережись від неї. Як сам знаєш, так і чини; тільки пам’ятай і ніколи не забувай, що жінка – річ свята й ненарушна, але ж така приваблива, що жадна сила волі не спроможна устояти проти тієї привабливості. Тільки почуття найвищої євангельської любові, тільки воно одно і спроможеться захистити її від сорому, а нас від вічних дорікань сумління. Отже, немов той лицар залізним панцирем, так ти зазброй себе отим почуттям високим та й рушай сміливо на ворога.
Він із хвилину помовчав, а потім, усміхаючись, мовив:
– Від торішнього году я страшенно зістарівся. Ходімо краще на вулицю, а то у світлиці, мені здається, душно.
Ми довго мовчки ходили по вулиці, мовчки вернулися до господи й лягли спати.
Вранці я пішов до класу, а Штернберг зостався в господі. Об другій годині приходжу додому і що ж я бачу? Учорашній професор моральності прибрав мою сусідку в боброву татарську шапку з оксамитовим верхом і з золотою китицею, та в якийсь татарський шугай шовковий, червоний, а сам надяг башкірську гостроверху шапку і грав на гітарі качучу, з сусідка моя, немов Тальоні та, витинає соло. Я аж у долоні ляснув, а вони хоч би тобі одним оком моргнули: витинають качучу! Натанцювавшись до смаку, вона скинула шапку й шугай і побігла зі світлиці, а мораліст поклав гітару й зареготав, наче божевільний. Я довго кріпився, да таки не витримав і так голосно й собі зареготав, що покрив його регіт.
Нареготавшись, посідали ми один проти одного на стільцях. Помовчавши з хвилину, він мовив:
– Вона найпривабливіше творіння. Я з неї татарочку бажав змалювати, а вона ледве встигла нарядитися, вже й пустилася качучу витинати. Я не втерпів та, замість олівця та паперу, вхопив гітару. Ну, останнє сам ти бачив. Але от чого ти не відаєш: ще до качучі вона мені розказала свою історію; звісно – лаконічно; подробиці ледве й сама вона чи відає. Та коли б не клята ота шапка, вона б на половині оповідання не зупинилася б; а то, як тільки шапку вгледіла, вхопила її, наділа і про все забула. Може, з тобою вона щиріша буде; випитай у неї гарненько; історія її, мабуть, дуже драматична. Батько її, каже вона, торік ув Обуховському шпиталі помер.
В ту саме хвилину відчинилися двері, і ввійшов Михайлов, а за ним мічман бравий. Не довго кажучи, Михайлов зараз покликав нас снідати до Александра. Ми зі Штернбергом глянули один на одного і згодилися. Я про лекції хотів був говорити, але ж Михайлов так зареготав, що я мовчки надяг шапку і взявся за ручку дверей.
– А ще артистом хоче бути! Хіба суще великі артисти на лекціях виховуються? – торжественно спитався Михайлов.
Ми згодилися, що таверна [114] найкраща школа для артистів, і пішли до Александра.
Біля Поліцейського мосту ми зустріли Елькана; він із якимось волохом-боярином гуляв і розмовляв по-волоськи. Ми покликали його до свого гурту.
Чудний – оцей Елькан; нема мови, щоб він не говорив нею; нема товариства, де б і його не було, починаючи від нашого брата й кінчаючи графами та князями. Немов чарівник той у казці, він по всіх усюдах, скрізь і ніде: і на Англійській набережній, і в конторі пароплавби: там приятеля за границю виряджає; там проводжає якогось сердешного москвича; він і на хрестинах, і на весіллі, і на похороні; та все оце одного дня справить, а ввечері по всіх трьох театрах побуває. Сущий Піннеті! Дехто стережеться його, як. шпига, але я нічого й похожого на це не помічаю за ним. Дійсно, він говоруха невгамовний, добрячий парубіка, неабиякий фейлетоніст. У жартах ще вічним жидом його називають; він каже, що оця назва йому личить.
До мене він інакше не говорить, як по-французькому. Я йому за те дуже дякую, бо для мене це добра практика.
Замість снідання, ми в Александра добре пообідали й розійшлися по господах. Михайлов із мічманом у нас переночували, а вранці поїхали до Кронштадту. Свята проминули в нас швидко, значить, – весело. Карло Павлович наказує мені лаштуватися до конкурсу на другу золоту медаль. Не скажу, як воно буде; учився я ще геть мало, а про те, за поміччю Божою, спробую. Бувайте здорові, мій добродію незабутний! Більш нічого Вам повідати.»
«От і масниці, і великий піст, нарешті й Великодні свята минули, а я до Вас ніже єдиного слова не написав. Не гадайте, мій добродію незабутній, що я забув про Вас! Боже храни мене від такого гріха! В кожній думці моїй, у кожному вчинку мойому Ви завжди притомні в душі моїй, як творіння ясне й відрадне.
Не писав я через те, що ні про що було писати. Одноманітність. Не можна сказати, щоб одноманітність оця була нудна; навпаки! Дні, тижні, місяці пролітають – так, що й не зчуєшся! О, яке добродійне діло – праця! Найпаче, коли її похваляють. А я у хвалі не знаю потреби: як усе, так і на іспитах я нижче третього не йду. Карло Павлович раз-у-раз задоволений мною. А яка же хвала може бути про митця краща? Я щасливий без краю! Ескіза мого на конкурсі прийняли без найменшої зміни; я вже за програму взявся.
Сюжет я полюбив; він мені до душі, й я цілком йому віддався; це сцена з Іліади: «Андромаха біля тіла Патрокла» [115]. Тільки тепер оце зрозумів я, як то неминуче потрібно добре знати життя й мистецтво давніх Греків. Дуже в цьому разі прислужилася мені французька мова. Я вже й не тямлю, як за цю услугу дякувати мені Демському.
Ми з Карлом Павловичем дуже оригінально зустріли Великдень. Ще вдень казав мені він, що має на думці на утреню піти в Казанський Собор, щоб там побачити хресний хід довкола церкви і свою картину при світлі. Ввечері в десятій годині сіли пити чай. Щоб час проходив нам незамітніше, я налив йому й собі. Він запалив цигару, ліг на отоманці й почав голосно читати «Пертську красуню», а я ходив по світлиці. Тільки й пам’ятаю.
Потім чую невиразно – ніби грім. Розплющив очі – у світлиці ясно, лампа на столі горить, Карло Павлович спить, книжка на підлозі лежить, а я сиджу на кріслі та слухаю, як із гармат палять. Я погасив світло; потихесеньку вийшов зі світлиці й пішов до господи. Штернберг іще спав. Я вмився, прибрався й пішов на вулицю. З Андріївської церкви люди виходили вже зі свяченим. Ранок був дійсно святковий.
А чи знаєте, що в той час найбільш займало мене? Сором казати, та сказати треба, бо гріх був би затаювати перед Вами чи думку яку, чи почування. Я був у той час суща дитина: мене найбільш займав мій непромокальний плащ. Чи не чудно, що я радію з такої святкової обнови? Ні, як добре подумати, то не чудно. Дивлячись на поли свойого лискучого плаща, я думав: чи давно то я в замазаному халаті не одважувався про отаке убрання й гадати, а тепер! Сотню карбованців викидаю на отакий плащ! Просто Овідієві метаморфози! [116] А то бувало розживешся як-небудь на коповика [117] й несеш його в райок, не розбираючи, який там спектакль: за коповика було до смаку нарегочуся й гірко наплачуся, да так, що іншому й за цілий вік його не доведеться так плакати й так реготати. Чи давно це було? Не далі як учора – і така переміна! Тепер уже я не інак іду в театр, як на крісла, і рідко коли беру місце за кріслами. А дивитися йду не так, на що трапиться, а йду або на премьєру, або як її удруге грають, а зі старих усе вибираю спектакль добрий. Але ж правда й те, що тепер нема вже в мене того щирого сміху й тих сердешних сліз. Та мені їх не жаль.
Згадуючи це все, я й Вас згадую, мій Добродію Незабутній; згадую й той святий ранок, коли Господь навів Вас до мене в Літньому саду, щоб витягти мене з болота і з нікчемності.
Свято зустрів я в родині Уварових, тільки не графів, крий Боже:, ми. ще так високо не літаємо. Це проста родина, та така ж то добра, що дай Боже, щоб усі на світі родини були такі. Мене вони вітають наче свого найближчого родича. Карло Павлович теж часто навідується до їх.
Свято провели ми весело. За цілий тиждень ні разу у m-me Юргенс не обідали, а все по гостях; або в Йоахіма, або у Шмідтів, або в Фіцтума. Увечері, коли не в театрі, дак у Шмідтів. Сусідка наша провідує нас, і все така ж пустотлива, як і перш була. Шкода, що не можна мені взяти її за модель на Андромаху, дуже вона молода. Дивуюся, що оце за молодиця така її тітка. Здається, про свою небогу в неї й думки нема: інколи вона годин зо дві в нас пустує, а дядині про те й гадки нема. Чудно!
Штернберг її історію доказав мені до краю. Матері вона не пам’ятає, а батько був якийсь убогий урядовець і, здається, п’яниця; бо тоді, коли вони в Коломні [118] жили, дак він зі служби приходив червоний, як вона сама висловилася, і сердитий. Якщо траплялися в його гроші, – він її в шинок по горілку посилав, а не було грошей, посилав її на вулицю милостині прохати, а в щоденному мундирі завжди на ліктях були діри. Дядина її – оця теперішня добродійка її – це його рідна сестра, прийде було та просить, щоб він оддав їй виховувати Пашу; так де! – і слухати не хоче! Чи довго вони жили в Коломні тій – вона не пам’ятав. Раз якось зимою він зі служби до господи на ніч не прийшов; вона сама ночувала й нічого не боялася. На другу ніч – теж; а на третій день із Обуховського шпиталю прийшов по неї від батька слуга. Вона пішла. Йдучи, слуга той розповів їй, що тата її взяла на вулиці вночі поліція, та вранці недужого його на гарячку вирядила до шпиталю. Минулої ночі він трошки опам’ятувався, повідав своє наймення, свою квартиру і прохав покликати її до його. Недужий батько не пізнав її і прогнав від себе. Тоді вона пішла до дядини та в неї й зосталася. От і вся її скорботна історія.
Оце Штернберг подарував їй «Векфільдського панотця». Вона вхопила книжку, немов дитина гарненьку іграшку; наче дитина та, побавилася нею, подивилася на малюнки й кинула на стіл. Йдучи до господи, про книжку й не згадала. Штернберг гадає, що вона не вміє читати; міркуючи по сумному її віку дитячому, й я тієї гадки. Є в мене думка: коли це так, дак навчити її читати. Штернбергові вона подобалась, і він не від того, щоб мені помагати. Він того ж дня пішов і купив букваря з малюнками. Але думка наша так і лишилася думкою, й ось через що.
Другого дня приїхав із Криму Айвазовський [119] і закватирував у нас. Штернберг радо зустрів свого товариша; а мені – сам не тямлю через що – Айвазовський із першого разу не сподобався. Є в його щось несимпатичне, хоч елегантні манери в нього, неартистичне, а щось ввічливо-холодне, одштовхливе. Портфеля свого нам він не показує: каже, що зоставив його в матері в Феодосії, а в дорозі, каже, нічого не малював, бо поспішався, щоб ще застати перший заграничний пароплав. А проте він із нами, не відаю з якої причини, цілий місяць. От за цей час ні разу до нас сусідка наша не навідувалася: вона боїться Айвазовського; а я його за це щодня радий був би провести за границю. Але ж от мені лихо: з ним поїде й мій Штернберг дорогий!
Минуло ще кілька день. Ми провели Штернберга до Кронштадту. Біля його зібралося нас чоловіка з десять, а біля Айвазовського ні одного. Чудне діло між митцями! Був із нами й Михайлов, що проводив Штернберга, і гарно нам прислужився! Пообідавши весело в Стеварта, він здорово заснув. Ми хотіли розбудити його, та не спромоглися. Тоді взяли ми з Штернбергом дві пляшки Кліко й пішли на пароплав. На палубі «Геркулеса» випили вино, доручили свого приятеля начальникові пароплава Тиринову, попрощалися та вже ввечорі вернулися до ресторану. А Михайлов уже очі протирає. Ми йому розповідаємо, як ми Штернберга проводили, а він мовчить; кажемо про те, як випили Кліко, – він мовчить, а нарешті озвався й каже:
– Ледащо ви, – свого товариша проводити не розбудили.
Нудно мені без мойого Штернберга любого. Так нудно, що не то що, з квартири, де все мені про його нагадує, а навіть від моторної сусідки я ладен тікати. Більш до Вас цього разу нічого не пишу. Нудно, а я не хочу своїм посланієм нудним і на Вас нудьгу наганяти. Краще візьмуся до програми. Прощавайте.»
«Літо так швидко в мене проминуло, ще швидче, ніж одна хвилина в гулящого денді. Я вже після вистави тільки схаменувся й помітив, що літу – вже край. А тим часом ми з Йоахімом улітку провідували на Крестовському Острові старенького Кольмана; під його доглядом я зробив три етюди: дві ялини й одну березу.
Добра душа оцей Кольман! Шмідти вернулися вже до міста. Оце ж вони доріканням своїм і нагадали мені, що літо вже минуло. Я в їх ні разу не був: – далеко, а в мене і дні й ночі йшли на програму. За те – як щиро вони повітали мене з успіхом! Еге, добродію мій незабутній, – з успіхом! Яке велике діло для учня програма!
Це про його спробовий камінь. Та яке ж йому й щастя, коли він на камені цьому показав себе артистом сущим! Цього щастя я вповні зазнав. Неспроможен я висловити вам того почуття солодкого без краю: Це безугавна присутність всього святого, всього прекрасного у світі в одному чоловіці. За те які гіркі, які тяжкі дожидання переживаєш перед тим щастям! Хоча Карло Павлович запевнив мене в успіху,. – а про те я страшенно мордувався. Я так страждав, як страждає злочинець перед карою на горло. Та ні: я гірш страждав! Я не відав, чи я помру, чи буду жити, а це важче присуду ще не висловили. Ждучи цього присуду, ми з Михайловим пішли до Делі пограти на більярді. Та в мене так тремтіли руки, що не можна було мені вцілити ні одної кулі, а він байдуже: так і ріже! Отже й він був під судом, його програма стояла поруч із моєю. Мене отака байдужість. лютувала. Я покинув кия й пішов до господи. В коридорі зустріла мене сусідка, така щаслива, сміється:
– А що? – спитала вона.
– Нічого! – відповів я.
– Як то нічого? Я прибрала вашу світличку немов на Великдень, а ви йдете нудний отакий.
Вона хотіла зі себе вдати нудну, да не спромоглася. Я подякував за увагу й запросив до світлиці. Вона так простосердо, наче дитина, почала розважати мене, що я не втерпів і зареготав.
– Ще нічого невідомо, іспиту ще не скінчили, – мовив я.
– Так на що ж ви мені неправду сказали? От який несовісний. Коли б я була знала, то б не чепурила вашої світлиці.
Вона закопилила свої рожеві губенята, а п отім знов мовила:
– В Михайлова я не прибирала, нехай собі зі своїм мічманом валяються в барлозі, наче ведмеді; мені що до того?
Я подякував і спитав, чи вона рада буде, коли Михайлову дадуть медаль, а мені ні?
– Я йому руки поламаю, очі йому видеру, уб’ю його на смерть.
– А як мені дадуть?
– Тоді я сама з радощів помру.
– За що мені ви надаєте таку перевагу?
– За те… за те… за те, що ви обіцялися, що зимою вчитимете мене читати…
– І додержу своєї обіцянки, – мовив я.
– Йдіть же в Академію та довідайтесь, що там діється, а я ждатиму вас у коридорі.
– Чом же не тут?
– А як мічман прийде, що я тоді робитиму?
«Правда», подумав я й, не кажучи ні слова, пішов, а вона замкнула двері і ключа в кишеню сховала, кажучи:
– Я не хочу, щоб без вас вони ходили до вашої світлиці; ще попсують там що-небудь.
«З чого оце вона взяла», подумав я, «що вони що-небудь попсують без мене!» Просто вигадка дитяча!
– До побачення! – промовив я, йдучи на сходи. – Побажайте мені щастя.
– Від щирого серця, – відповіла вона радісно і зникла.
Я вийшов на вулицю. Я боявся ввійти в. Академію. Академічна брама здавалася мені роззявленою пащею в якогось страшного звірюки. Одначе ж, утомившись ходячи по вулиці, я перехрестився й перебіг через страшну ту браму. В коридорі другого поверху блукали мої нетерплячі товариші, наче тіні ті біля Харонового перевозу [120]; я, пристав до їх гурту. Професори були вже в конференційній салі. Жахлива хвилина наближалася; З круглої салі вийшов інспектор Андрій Іванович. Я першим зустрівся з ним. Проходячи повз мене, він шепнув мені: «поздоровляю». Ніколи на свойому віку я не чув, та й не почую такого слова солодкого, гармонійного! Я прожогом кинувся до господи і з захвату розцілував свою сусідку. Добре ще, що ніхто того де бачив. Хоча, на мою думку, нічого недоброго в тому й нема, а все-таки краще, що ніхто не бачив.
Отак, або майже що отак, відбувся отой іспит, що всю душу мою зворушив. Все оте, що я тепер написав до Вас, це тільки тьмяний силует із живої натури; тільки слаба тінь дійсної події; ні пером, ні пензлем, ні живим словом її висловити не можна.
Михайлову не поталанило. Крий Боже, коли б таке нещастя мені скоїлося. Я збожеволів би, а він – байдуже: прийшов до господи, надяг тепле пальто й подався в Кронштадт до свого мічмана. Не знаю, відкіля в його така прихильність до того мічмана; він від його без душі, а про мене, так нічого привабного в його нема. Правда, впервах він і мені був сподобавсь, та це не на довго. От мій сердешний учитель Демський, дак істинно людина симпатична. Він, горопашний, нездужає; без виходу нездужає: сухоти в останньому періоді. Ходить він іще, але ледве-ледве ходить. Якось оце зайшов поздоровити мене з медаллю, і ми цілий вечір солодко розмовляли, як приятелі. Він віщує мені будуче так натурально, живо й так певно, що я мимоволі йму йому віру. Бідолашний Демський: йому й на думку не впадає, яка тяжка в його недуга.
Так він рветься до свого будучого, наче парубча те, повне здоров’я. Щасливий, коли мрію можна назвати щастям! Він каже, що найголовніше й найтрудніше вже перейшло, себто, злидні, бо, каже він, йому вже не треба цілі ночі сидіти, переписуючи відчити за якого будь карбованця; він би то тепер вирвався з лабетів злиднів і може віддатися своїй улюбленій науці і що він, коли й не стане в рідній історії вище свого ідола Лелевеля [121], так, принаймні, стане врівень із ним» і що його сподівана дисертація дасть йому всі засоби, справдити свої надії лискучі. А тим часом він, горопаха, кашляє кров’ю й силкується оце від мене затаїти. Боже мій, чого б тільки я не дав, щоб справдилися його бажання палкі! Овва, жадної надії нема! Ледве чи доживе він, доки на Неві крига скресне.
Ото ж саме у хвилину сердечної розмови з Демським із галасом відчинилися двері і прийшов бравий мічман.
– А що, Мішка [122] в господі? – спитався він, не скидаючи шапки.
– Він учора до вас поїхав, – відповів я.
– Еге, дак це ми з ним розминулися. Ну, нехай же він прогуляється, а я в вас переночую.
Він увійшов у світлицю Михайлова,: я подав йому світла. Що мені було робити? Сподіваючись, що в нас ніхто не ночуватиме, я прохав Демського лягти на ліжку Михайлова. Демський помітив, що мені ніяково, взяв шапку й почав прощатись. Я мовчки й собі взяв шапку й, покинувши мічмана, пішов із Демським. Провівши Демського, до його господи, неохоче вернувся я додому, і що ж тут застав? Сусідка моя, не відаючи, що мене нема дома, зайшла до мене у світлицю, а бравий мічман, схопивши її, хотів уже двері на замок замикати, аж тут я саме на поріг. Сусідка вирвалась у його з рук, плюнула йому між очі і втекла.
– Суще живе срібло, – промовив він, утираючись.
Я не дав йому помітити, що його вчинок занадто мене ображає, лишив його, а що ще не було пізно, пішов собі кращого товариша шукати, щоб із ним провести осінній вечір.
Та не везло мені з провідинами, я кланявся тільки замкам дверей. До Шмідтів нерано вже було йти, Карла Павловича не було в господі. Що мені діяти, я не тямив.
Клятий мічман мордував мене, я зненавидів його. Не відаю, чи то були ревнощі, чи просто почуття огидливості до чоловіка, що зневажив святе почуття жіночої соромливості. Жінці, хоч яка вона, ми винні як не повагу, то просту шанобу. Мічман знехтував одне і друге: він по-просту п’яний, і в душі незвичайне ледащо. Я мимоволі стою за останнє.
Ось у квартирі Карла Павловича доказалося світло; я зайшов до його та й заночував там. Брюлов спостеріг, що я не по собі, одначе з уважливості не спитав мене, звелів послати мені постіль ув одній хаті з ним; і сів читати голосно. Він читав книжку Вашінгтона Ірвінга: «Христофор Колумб». Читаючи, він змальовував собі в думці картину, як невдячні іспанці виводять із човна на берег великого адмірала, закутого в кайдани. Який сумний малюнок, скільки в ньому повчального! Я подав йому шматок паперу й олівець, але він не взяв, а читав далі.
Раз якось за вечерею, розповідаючи про свою подорож по старій Елладі, Брюлов нашвидку зробив прегарну картину: «Афінський вечір». На картині була афінська вулиця; її освічувало сонце вечірнє. На обрії закінчений у будові Парфенон [123], але риштування ще не прийнято. Серед вулиці на першому місці пара буйволів: вони везуть Фідієву [124] мармурову статую: «Річка Іліс». З боку сам Фідій. Його зустрічає Перікл і Аспазія [125], і всі значні люди, що були тоді в Періклових Афінах, починаючи від славної гетери й кінчаючи Ксантіппою. Все оце освічене промінням вечірнього сонця.
Картина прегарна! Що значить «Афінська школа» [126] супроти цієї живої картини! Він тільки тому й не домалював її до кінця, що вже є «Афінська школа». І скілько таких картин він кінчить або словом натхненим, або на вершок [127] довгим ескізом у свойому, не надто розкішнім альбомі. От і торішньої зими він зробив кілька малесеньких ескізів на ту саму тему. Я нічого не зрозумів, а тільки згадував, що мій учитель великий міркує собі щось велике. Так воно і сталося.
Цього літа почав я спостерігати, що він щодня до схід сонця у своїй робочій сірій куртці йде у свою майстерню й там до самого вечора перебуває. Тільки Лукіян відав про те, що там робиться, бо він приносив йому воду й обід. Я тоді саме працював над програмою й не міг йому читати книжок, хоча знав, що він рад би був, як би я прийшов та сказав, що читатиму. Отак минуло три тижні. З нетерплячки я аж тремтів. Ніколи так постійно він не перебував у своїй студії. Мабуть, щось незвичайне діє. Та хіба такий колосальний геній робитиме що-небудь собі звичайне?
Раз якось, коли вже повечоріло, я відпустив свого натурщика, а сам хотів іти на вулицю. В коридорі зустрів мене Карло Павлович. Борода в його неголена. Він побажав подивитися на мою програму. Я, тремтячи, повів його до свойого кабінету. Зробивши кілька невеликих уваг, він мовив: «Тепер ходім, подивимось на мою програму». Ми пішли в портик.
Чи розповідати Вам про те, що я там побачив? Мушу розповісти, але як його розповісти те, чого не можна розповісти?
Відчинилися двері, і бачу я величезне полотно темне, натягнене на раму. На полотні чорною краскою написано: «Почато 17-го червня». За полотном музична скринька грала хор із «Гугенотів». У мене серце завмирало, а коли я пройшов за полотно й озирнувся, так мені дух забило. Переді мною стояла не картина, а жива «Облога Пскова» з усім жахом і величністю життя [128]. От де вага отих ескізів малюсеньких. От чого торік літом їздив він до Пскова. Я відав його гадку, але мені й на думку не приходило, що він так швидко справдить її. Так швидко і так прекрасно. Ще поки зроблю для Вас невеличкий контур, напишу Вам дещо про оце нове чудо, звичайно, коротко.
З правого боку від глядача, на третьому плані картини башта – вибух; трошки ближче пролом у мурі, а в тому проломі бійка рукопаш, та така бійка, що й дивитися – страх бере. Здається, чуєш, як люди кричать, як мечі дзвенять об залізні шеломи лівонські, польські, литовські й, Бог знає, які. ще. З лівого боку картини, на другому плані, хресний хід із корогвами і з образом Матері Божої. Попереду йде єпископ, іде він урочисто, спокійно, з мечем св. Михайла, князя псковського.
Який дивний контраст! На першому плані посеред картини блідий чернець із хрестом у руці їде верхи на гнідій коняці, управоруч від його здихає білий кінь Шуйського, а сам Шуйський, звівши руки до неба, тікає до пролому. Уліворуч від ченця бабуся благочестива благословляє парубка, чи то пак хлопця, на ворога. Ще трошки вліво водою з відра дівчина напуває притомлених вояків. У самому кутку картини напів голий вояка доходить, його піддержує молода жінка, мабуть, недалека вже вдова його. Які різноманітні епізоди прегарні! Та я й половини Вам їх не списав. У мого листа не було б краю, коли б я захотів списати всі подробиці, і все б таки не списав усіх подробиць цього вершка мистецтва.
Першим разом задовольніться хоч таким прозаїчним описом отого високопоетичного твору. Перегодом я контур із його до Вас пришлю, тоді Ви бачитимете виразніше, який це божественний твір.
Про що ж би ще написати до Вас, мій добродію незабутній? Так уряди-годи, і так мало я до Вас пишу, що мені аж соромно. Ваші дорікання, що я лінуюся писати, не зовсім справедливі. Я не лінивий, але нема в мене кебети розповідати привабливо про життя щоденне. Нещодавно прочитав я (властиво, для листів) Кларису [129] – переклад Жюль Жанена: сама тільки передмова перекладчика мені сподобалася, а листи такі довгі да такі солодкі, що хоч кидай! І як оце стало в людини терпцю писати отакі листи безкраї? Листи з-за границі ще менше мені сподобалися. Пуття в них мало, самий лишень педантизм, за те претензій багато! Признатися Вам, я маю здорове бажання навчитися листи писати, та не відаю, як це зробити. Навчіть мене! Ваші листи такі гарні, що я їх напам’ять виучую. А поки ще засвою собі Вашу кебету, писатиму так, як переказуватиме серце. Моя простосерда щирість нехай стає замість штуки.
Переночувавши в Карла Павловича, я в десятій годині дуже неохоче пішов до господи: Михайлов був уже дома й сипав у склянку мічманові, що саме прокинувся, якогось вина; а сусідка моя вертка визирала з моєї світлички і, щосили є, реготалася. Жодного самолюбства нема, ні тіні соромливості. Чи простосерда вона така, чи це добуток вуличного виховання? Питання це – велика загадка для мене, і я його не розгадаю, бо такий я до неї сильне прихильний, наче, до дуже любої дитинки. І немов ту дитину, посадив я її за буквар. По вечорах вона розбирає склади, а я що-небудь малюю, іноді портрет із неї. Голівка в неї просто – краса. Варто уваги: від тоді, як почала вчитися, дак перестала реготати. А мене сміх бере, коли я дивлюся на її серйозне личенько дитяче. Не маючи роботи, я за зиму гадаю змалювати з неї, як студію з натури, портрет при вогнянім освітленні, отоді саме, як вона сидить із указкою в руці, задивлюючись у буквар. Це буде гарненький малюнок a la Грез [130]. Не знаю, чи оборудую я красками; олівцем вона виходить добре.
Оце якось я з дядиною її спізнався, да так чудно. Об одинацятій годині я, своїм звичаєм, вертався з лекцій. У коридорі зустріла мене Паша та каже, що дядина просить мене на каву. Це мене здивувало. Я відмовляюся. Справді, як його йти до людей незнайомих та просто зразу на каву. Але ж вона не дає мені і слова вимовити, тягне мене за рукава до своїх дверей, немов те вперте теля. А я, немов теля те, опираюся, не йду. Зирк: двері відчинилися, і з’явилася сама дядина. Не кажучи ні слова, вхопила вона мене за руку, втягла у світлицю, двері замкнула і просить бути, як дома.
– Прошу, прошу, – каже вона задихаючись: – не обезсудьте за простоту. Паша, чого ж ти гав ловиш? Давай швидче каву!
– Зараз, – обізвалася Паша з другої хати.
Через хвилину з кофейником і з чашками прийшла Паша. Суща Геба! Та й дядина трохи походила на хмарогона [131].
– Ми давно з вами хотіли познайомитися, – мовила гостинна дядина, – та все якось не випадало, а сьогодні, хвала Богові, я таки на свойому поставила. Вибачте нам за простоту. Випийте чашечку кави. Давно щось наша молочниця не показується, а з крамнички вершки [132] такі негарні. Та що вдієш! До мене Паша давно пристає, щоб я познайомилася з вами. Та коли ж ви такий безлюдок; чистий анахорет, навіть у коридор зайвий раз не вийдете. Ви з нашою Пашею просто чудо створили. Ми її просто не пізнаємо: з ранку до вечора все вона за книжкою, аж любо та мило! А вчора взяла ту книжку з малюнками, що якось ваш товариш їй подарував, та й читає. Правда, ще не зовсім добре читає, але зрозуміти можна все. Як бо та книжка зоветься?
– «Векфільдський панотець» – відповіла Паша.
– Еге, еге, панотець!… Як то він, горопашний, у острозі сидів, як він і доню свою розпусну шукав…. усю книжку прочитала… куди, той і сон подівся! «Хто тебе навчив читати!» – спитала я. Вона й каже на вас. От уже спасибі вам! Мій Кирило Афанасьїч, коли не на службі, дак дома все за бумагами сидить. Прийде вечір, ми й сидимо мовчки, за рік вечір той покажеться, а тепер я й не стямилася, коли він і минув… Чи не вип’єте ще чашечку?
Я подякував і хотів іти, дак ні! Хазяйка вхопила мене за руку й посадовила на давнє місце, кажучи: «О, ні (не знаю, як у вас), в нас так не роблять, щоб увійшов, та зараз г вийшов. Ні, просимо покірно побалакати з нами, да, чим Бог послав, перекусити». Але я й від закуски й від розмови відмовився, говорячи, що в мене щось у животі болить, і в боці коле. Дійсне, хвала Богові, цього ніколи не було, а треба було мені йти до класу, бо вже перша година підходила до кінця.
Мене одпустили, взявши чесне слово, що ввечері прийду. Вірний слову, я в сьомій годині прийшов до гостинної хазяйки. Самовар уже на столі стояв, а вона зустріла мене зо склянкою чаю. Після першої склянки вона познайомила мене зі своїм «хазяїном», як вона мовила, – з лисим дідусем ув окулярах. Він сидів у другій хаті біля стола над бумагами. Він устав із крісла, полагодив окуляри, поклонився, простяг до мене руку і прохав сідати. Я сів. Він зняв із носа окуляри, витер їх хусточкою, знов надяг, мовчки сів на своє місце і знов сперся очима в папери. Минуло кілька хвилин… Я не тямив, що мені робити. Становище моє починало бути смішне. Спасибі хазяйці: вона виручила мене.
– Не перебивайте йому, – промовила вона з другої хати, – йдіть до нас, у нас веселіш.
Я мовчки послухався. Паша сиділа тихенько й роздивлялася малюнки в «Векфільдському панотцеві».
– Бачили хазяїна нашого? – спитала хазяйка; – отакий він раз-у-раз. Отак звик до своїх бумаг, що і хвилини без них не проживе.
Я похвалив його за любов до праці і прохав Пашу читати голосно.
Повагом, але правдиво й виразно прочитала вона цілу сторінку з «ВекфільДського панотця». За те дядина, дала їй склянку чаю й похвалила, що й на трьох сторінках не списав би тієї похвали; а мене, як ментора, дякуючи без краю, спитала, чи не хочу я до чаю рому. Але рому того ще не було: по його треба було Паші йти в крамничку до Фогта, через те я й одмовився й від рому, й від чаю, на превеликий смуток гостинної хазяйки. В одинацятій годині повечеряли, і я пішов до господи, обіцяючи, що навідуватимуся до них що-дня.
Яке враження зробила на мене оця нова знайомість, того я не можу виразно Вам списати. А кажуть, що при знайомості дуже важне перше враження. Я задоволений із цієї знайомості тому, що знайомість моя досі з Пашею здавалася мені непригожою, а тепер – цього нема, і наше приятельство оця несподівана знайомість наче б то зміцнила.
Почав я ходити до них щодня, та за тиждень був уже як старий знайомий, або, краще сказати, наче своя людина в родині. Вони запросили мене брати в них обід, за ту саму ціну, за яку брав я в m-me Юргенс. Я охоче згодився і зрадив добру Юргенс. Не каюся. Товариство парубоче, безжурне, мені вже надокучило, а тут у них так тихо, спокійно, гарно, наче я дома, усе тут підходить до моєї вдачі, до моєї тихомирної натури. Пашу я сестрою називаю, а дядину її – і собі дядиною. Дядька ніяк не називаю, бо тільки його й бачу, що за обідом. Він, здається, і у свята ходить на службу. Так мені в них гарно, що я, опріч Карла Павловича, ні до кого вже й не ходжу. В Йоахіма не згадаю вже коли й був; те ж саме і у Шмідтів і в Фіцтума.
Сам бачу, що негаразд чиню, та що діяти, коли не вмію брехати добрим людям. Брак світового виховання – більш нічого. На ту неділю до всіх до них піду, вечір проведу у Шмідта, а то коли б і, справді, не роззнайомитися. Та це все байдуже: це все якось улаштується» а от мені лихо: ніяким чином не можна мені владитися з Михайловим, властиво, з приятелем його сердечним, з отим мічманом. Він трохи не що-дня в нас ночує. Це ще байдуже б, а то понаводить казна якого народу, та цілісіньку ніч і п’ють, та в карти грають. Не хотів би переміняти квартирі, та, мабуть, треба буде, коли оргії оті не зникнуть. Хоча б весна швидче, нехай би собі отой мічман осоружний плив на море.
Розпочав я красками етюд із Паші при світлі. Виходить дуже гарна голівка, шкода тільки, що мічман навісний не дає робити. До свят хотів би скінчити і що інше почати, та ледве чи зможу. Я заходжувався вже в сусідок із роботою розташуватися, та якось ніяково. Освітлення при вогні так мені сподобалося, що я гадаю,. – скінчивши оцю голівку, розпочати другу, таки з Паші, весталку. Шкода, що на вінок тепер не можна роздобути білих троянд, а цього конче треба; та це ще нехай – колись.
Паша починає вже добре читати, і читання полюбила. Я дуже радий тому, тільки для мене трудність вибирати їй книжки. Кажуть, що молодим дівчатам недобре читати романи, але ж я, далебі, не тямлю, що тут недоброго. Добрий роман розвиває фантазію, уласкавлює серце, а суха, хоча б і розумна, книжка, опріч того, що нічого не навчить, може ще й одбити охоту від читання… На-первах я дав їй «Робінзона Крузо» [133], потім дам «Подорож» Араго, або Дюмон Дюрвіля [134], далі знов роман, потім Плутарха [135]. Жалкую, що в мене нема в перекладі Вазарі, а то б я зазнайомив її зі славними людьми в нашому мистецтві прекрасному. Чи добрий мій план? Яка в Вас про це думка? Коли думаєте, що щось не так, дак напишіть до мене, я Вам сердечно подякую. Вона тепер мене інтересує, неначе хтось близький, рідний. Тепер на неї, на письменну вже, я дивлюся наче артист на недокінчену свою картину. За гріх великий вважаю собі дати їй тепер самій волю читати, що попало – вона й не має з чого вибирати. Краще було вже й не вчити її читати.
Надокучив я Вам своїми сусідками, та що діяти. Приказка каже: що в кого болить, той про те й говорить.
Та, коли правду мовити, так у мене тепер ні про що більш і говорити. Нікуди не ходжу, нічого не роблю. Не знаю, що мені доля наділить на те літо, а я його з тривогою жду. Да інакше й не можна: те літо повинно покласти підвалини вибраній мною, чи певніш мовити – Вами, професії. Карло Павлович каже, що незабаром по святах буде оголошена програма на першу медаль золоту. Я трохи-трохи обмираю, як згадаю про ту програму, що про моє життя рішає. А що, як мені пощастить? Я збожеволію! А Ви? Чи вже ж таки Ви не приїдете подивитися на виставу за три роки, на мою приняту програму та на смиренного автора її, як на Своє твориво? Напишіть до мене в найближчому листі, що приїдете: от і буде в мене добра причина відмовити Михайлову у квартирі. Здається, мічман і йому вже остогид. Добре ще, що я в сусідок маю захисток, а то мусів би з власної господи тікати. Будьте ласкаві, напишіть, що приїдете, тоді я одним заходом усе покінчу. Прощавайте, Добродію мій Незабутній! У другому листі напишу до Вас про успіхи моєї учениці і про наслідки оголошеного конкурсу. Прощавайте!
Р. S. Сердешний Демський вже не спроможен із хати вийти. Не пережити йому весни.»
Одержавши цього листа, я одписав до свого приятеля, що не на виставу, а, може, ще на Великдень приїду до його в гості й заїду просто до його так, як Штернберг приїхав був. Це на те я написав, щоб запомогти йому спекатися отого мічмана влізливого. Правду мовити, я таки побоювався за його характер, що ще не склався. Чого доброго, може якраз зробитися двійником отого мічмана голінного. Тоді все прощай: і геній, і мистецтво, і слава, і все чарівне в життю! Все те уляжеться, немов у могилі,. на дні всепожирливої чарки. Прикладів на те, найпаче в Росії, на превеликий жаль – сила. І де тому причина? Чи вже ж таки сама тільки п’яна громада може знівечити в молодої людини зав’язь доброго? Чи, може, тут є щось для нас незрозуміле? Вже ж не дурно народна приказка каже: «Скажи мені, хто твої знайомі, а я скажу, хто ти».
Та ж у Гоголя була якась основа сказати, що «русский чоловік», коли майстер добрий, так і п’яниця здоровенний. Що воно за знак? Гадаю собі, що ніщо більш, як недостача загальної цивілізації. От, наприклад, сільський або інший який писар: між простими, чесними, але темними селянами він просто Сократ у Афінах. Отже пригляньмось, яка він животина неморальна, за те ж він і майстер свого, діла! Між сотнями темних мужиків він один-єдиний письменний; із мужиків він і живе, і п’є, і розпустує, а вони тільки дивуються з його розуму, й ніяк собі не зрозуміють: з якої речі отака людина розумна, й отакий із неї п’яниця? І, простенькі, того не розберуть, що поміж ними він єдиний майстер свого письменного, чи якого діла, що йому немає рівного, що люди все до нього звертатимуться, бо немає до кого другого звернутися – нема, через те діло своє він аби-як справляє, а заробітки пропиває.
Оце, на мою думку, єдина причина тому, що в нас, коли добрий майстер, так і п’яниця здоровенний. Та й поміж цивілізованими помічено, що ті люди з великою кебетою, що виходять із гурту людей звичайних, скрізь і всюди більш, чи менш бувають поклонниками веселого бога Вакха. Мабуть, це вже неодмінна вдача в людей незвичайних.
От у мене був знайомий наш математик геніальний – а математики взагалі помірковані люди [136]. Траплялося мені кілька разів із ним обідати. Він за обідом, опріч води, нічого не пив. Раз якось я й питаю в його:
– Хіба ви ніколи вина не п’єте?
– Колись у Харкові я випивав два погребки [137], та й зарікся, – відповів він добродушно.
Не всі ж кінчають двома «погребками»: інші беруться й за третій, а то й за четвертий. Та й на цьому фатальному четвертому й кінчають свою сумну кар’єру, а інколи й життя своє..
А мій мистець належав до категорії людей загарливих, що пориваються, що мають уяву палку: оце то й найлютіший ворог життя самостійного, статечного. Я собі геть не з поклонників монотонної тверезої ретельності і щоденної одноманітної волової діяльності, але не скажу, щоб я ворогував проти статечної ретельності. Взагалі середній шлях у життю – найкращий шлях. Але ж у науці, в мистецтві, і взагалі в духовій діяльності середній шлях ні до чого не приводить, опріч до передчасної могили.
Я бажав би, щоб мій мистець був і великим незвичайним артистом, але і звичайною людиною в життю домашньому. Але оці дві великі вдачі рідко коли живуть під одним дахом. Щиро хотів би я заздалегідь добачити й одвернути все те, що шкідливо може впливати на мого коханця, але як його це вчинити – не тямлю. Мічмана того я жахаюся; та й од сусідки не можна сподіватися чого доброго: це ясно, як божий день. Тепер усе те можна б іще скінчити на розлуці та на сльозах, на чому звичайно кінчиться перше кохання. Але ж ота дядина: вона йому від першого, разу сподобалася, а вона то й може довести до Гіменеєвої [138] свічки. Дай Боже, щоб я помилився, – а то може дійти й до злиднів, до розпусти!
Він просто мені не признається, що закохався по вуха у свою ученицю. Звісно, ні один молодий парубок не зрадить вам святої цієї тайни так зразу! Перш, ніж висловити своє кохання, він по першому слові своєї богині кинеться в вогонь і в воду. Такі юнаки, що кохають щиро. А хіба є такі юнаки, що інакше кохають?
Я навмисне про сусідок ніже єдиним словом не нагадую йому, щоб хоч трохи одвести його від них. Я радив йому яко мога частіш навідуватися до Шмідтів, до Фіцтума, до Йоахіма – вони йому потрібні для його духової освіти; радив провідувати старенького Кольмана – йому неминуче потрібні поради Кольмана в пейзажній живописі; радив я йому щодня, наче до храму штуки, ходити в майстерню Карла Павловича, та зробити там для мене акварельну копію з «Бахчисарайського Фонтана». На сам кінець написав до його про велику вагу програми, що жде його; на неї повинен би він присвятити всі свої дні й ночі аж до самого іспиту, себто, аж до жовтня. Такого часу й такої роботи здавалося мені досить, щоб хоч трохи охолодити перше кохання. Я писав до його, що коли мені на ціле літо в столиці зостатись не можна буде, так у осені я неодмінно приїду знов, властиво, вже для його програми.
Лист мій, як я сподівався, зробив добрий уплив, та тільки на половину: програма йому пощастила, а сусідка – овва! Але на що заздалегідь здіймати завісу таємничої далини. Прочитаймо ще одного листа його, останнього вже.
«Не скажу, чи по волі, чи по неволі, а знаю тільки, що Ви, мій добродію незабутній, жорстоко мене одурили! Вас, як найдорожчого мойому серцеві гостя, я сподівався довго, а Ви… Бог вам суддя! На що було обіцяти? А скілько в мене було клопоту з моїми квартирантами! Ледве спекався їх. Правда, Михайлов таки зараз згодився, а осоружний мічман до самісінької весни тяг, себто, до Вербної Неділі, а на розставанню трохи було з ним не посварилися. Він неодмінно хотів зостатися ще на великодній тиждень, але я притьмом стояв, що дожидаю Вас.
– Ба, яка там важна така особа ваш родич! Нехай у готелі заквартирує! – мовив мічман, крутячи свої дурні вуса.
Це мене страх як розлютило; коли б не Михайлов, спасибі йому, так не тямлю, що б я був заподіяв. Не відаю, що йому так дуже подобалося в нашій квартирі: хіба тільки те, що не платив за неї. Зимою бувало Михайлов дак кілька ночей дома не ночує, а вдень ряди-в-годи зазирне, та зараз же і знов піде, а мічман вийде пообідати та п’яним напитися, та й знов лежить на канапі: коли не спить, так люльку палить. Останніми часами він і пак свій із біллям був привіз сюди. Коли я вже зовсім одмовив йому квартиру, дак і тоді ще він приходив ночувати: Просто сорому немає в людини! Ще одна чудасія: до самого виїзду його в Миколаїв (його переведено до Чорноморського флоту) я щодня, вертаючись увечері з лекцій, зустрічав його або біля брами, або на сходах, або в коридорі. Не відаю, кого він увечері провідував. Та Господь із ним! Хвала-Богові, що я його спекався.
І не сказати, якого великого успіху на зиму моя учениця досягла. Ну що, коли б її почали були вчити у свій час, з неї була б просто вчена людина. А яка вона стала сумирна – просто розкіш. Дитячої простосердечності та жартівливості і сліду нема!
Правду мовити, якщо тільки письменність знівечила в неї оту любу жартівливість дитячу, дак мені шкода! Я радію, що хоч тінь милої простосердечності зосталася в мене на картині. Картина вийшла дуже гарненька; правда, освітлення світлом удалося не без труду, але вдалося. Прево дає мені за картину сотню карбованців сріблом. Я охоче згоджуюся, аби тільки після вистави вже. Я притьмом бажаю ученицю мою любу показати на суд публіки. Я був би зовсім щасливий, коли б Ви; і другим разом не одурили мене, та приїхали на виставу: вона буде особливо інтересна: чимало артистів, і наших і чужоземних, обіцяли поприсилати свої твори: обіцялися барон Берне, Годен, Штейбен [139]. Приїздіть ради самого Аполона й дев’яти сестер [140] його прекрасних!
Не скажу, як воно буде надалі, а досі програма моя чапіє. Карло Павлович із композиції задоволений; більш нічого про неї й говорити. На тому тижні приймуся тільки, а досі якось я неначе втікаю від неї. Не тямлю, і що воно за причина. Навіть учениця моя, і та починає мене підганяти.
Ох, коли б я міг розповісти Вам, як мені подобається оця проста та добра родина. У них я наче рідний! Про дядину “й говорити нічого: звичайно, вона добра й весела. А мовчазний і суворий дядько, і той іноді покине свої бумаги та й присяде до нас біля шипучого самовару, нищечком пожартує, звичайно, дуже невибагливо.
Я інколи дозволяю собі розкошувати, звісно, коли в кишені копійчина зайва заведеться: візьму в третьому поверсі ложу в Александринському театрі й веду їх. Тоді загальна втіха в нас без краю; найпаче, коли на спектаклі йдуть водевілі. Після такого спектакля моя учениця кілька днів водевільні куплети співає, здається, і в сні. Я люблю, певніш мовити, обожаю все прекрасне, як у людях, почавши від зверхнього виду, і так само, коли чи не більш високі й артистичні твори рук і людського розуму. Мене захват бере, коли бачу по-світовому виховану жінку, чи чоловіка: в них усе, і рухи, і слова в такій гармонії рівній, стрійній! Наче в усіх у них і живчик однаково б’ється. Дурень і розумний, флегматик і сангвінік – між ними дуже рідкі, та навряд чи є взагалі; оце мені подобається без краю, та одначе не на довго.
Мабуть, через те, що я народився і зріс не поміж ними; а своїм дешевим вихованням тим паче не можна мені до них рівнятися. Тим то, не вважаючи на всю чарівну привабливість життя їх, мені більше подобається родинне життя людей простих, отаких, наприклад, як мої сусіди. Між ними я зовсім спокійний, а там усе буцім чогось побоюєшся. Останніми часами й у Шмідтів почуваю себе якось ніяково, і не тямлю, з якої воно речі? Буваю я в них щонеділі, але не на довго, не так, як колись було. Може, це тому, що між нами нема любого, незабутнього Штернберга.
До речі, про Штернберга. Нещодавно одержав я від його з Риму листа. Та й чудний же він чоловік! Замість того, щоб переказати враження, які зробив на його вічний город, рекомендує мені, знаєте кого? – Дюпаті й Піранезі [141]. От чудний! Пише, що в Лепрі він бачив великі збори артистів, поміж ними й Іванова [142], автора майбутньої картини «Іван Предтеча проповідує в пустині». Наші мисці покепковують собі з його нишком, кажучи, що він зовсім загруз у Понтійських [143] болотах і все-таки такого мальовничого пня, сухого, з корінням поверх землі, якого йому треба для третього плану картини, він не знайшов собі. А німців дак захват бере з Іванова. В «грецькій кав’ярні» зустрів Штернберг Гоголя, непомірно причепуреного. Гоголь за обідом розповідав вульгарні українські анекдоти.
Головна ж річ, що зустрів він, в’їздячи в вічний город, крім бані св. Петра й безсмертного велетня Колізея [144] – дак це качуча: граціозна, загарлива така, якою вона живе в народі, а не така чепуриста та підмальована, якою ми її на сцені бачимо. «Уяви собі», пише він, «що знаменита Тальоні – це тільки копія з копії того оригіналу, який я на вулиці в Римі без грошей бачив». Не робитиму виписок, а перешлю до Вас лист його цілком. Там Ви і про себе дещо цікавого прочитаєте. Горопашний Віля все ще про Тарновських згадує. Ви її часто бачите, скажіть, чи вона за своїм Ескулапом [145] щаслива? Коли щаслива, дак – про друзяку нашого нічого не кажіть їй, не тривожте даремними споминками її родинного спокою; коли ж ні, дак скажіть, що наш приятель Штернберг – людина найблагородніша у світі – і досі так само; як і колись, щиро й ніжно її кохає. Це може розважить їй тугу сердешну. Хоч би як чоловік не страждав, хоч би якої він не терпів муки, а як почує хоч єдине слово привітне, сердешне, хоч далекого, але незрадливого друга, то хоч на хвилину своє горе забуде й буде зовсім щасливий; а кажуть, що одна хвилина повного щастя краще, ніж роки без краю тяжких мук.
Усміхнетеся Ви, мій дорогий друже, прочитавши оці слова мої. Подумаєте, чи не терплю часом і я якого лиха, що так красно про його балакаю. Ні, далебі, ніякого лиха в мене нема, а так щось без причини по серцю журба пробігла. Я зовсім щасливий. Та хіба інакше й може бути, коли маєш таких приятелів, як Ви та любий Біля незабутній? Не багацько на світі людей, що зазнали такої солодкої долі, яка мені випала! Коли б не Ви, то сліпа богиня [146] пролетіла б повз мене; ви її зупинили біля вбогого обірванця. Боже мій, Боже мій! Я такий щасливий, такий без краю щасливий, що, здається, задушуся з повноти цього щастя й помру! Мені неодмінно треба якого-небудь горя, хоч би й нікчемного, а то, поміркуйте собі: про що б я не погадав, чого б я не побажав, скрізь мені таланить. Усі до мене ласкаві, усі мене люблять, починаючи від великого нашого маестра. А його любові, здається, досить на повне щастя!
Він до мене часто заходить, інколи й обідає в мене. Скажіть, чи можна було мені про таке щастя гадати тоді, як я вперше його побачив у Вас, в оцій самій квартирі? Багацько, дуже багацько вельможних царедворців не зазнають такого щастя, з якого користуюся я, злидар невідомий! Чи є на світі людина, що тепер не заздріла б мені?
На тому тижні він заходив у клас до мене, подивився на мій етюд, нашвидку деякі уваги зробив і викликав мене в коридор на двоє слів. Я гадав, що в його яка тайна е, а він просто кличе мене з ним їхати на хутір до Уварових обідати. Я не хотів кидати лекцій і почав відмовлятися, а він каже, що мої доводи – просто школярство, і що не бути який там раз у класі – невелика річ.
«А я вам по дорозі», – каже він, – «виголошу такий виклад, якого ви від професора естетики ніколи не почуєте.»
Що йому було на те казати? Прибрав палітру, пензлі, переодягся й поїхав. Але по дорозі про естетику і спомину не було. За обідом була звичайна весела розмова, а по обіді вже почав він виклад.
От, як це було.
У вітальні, коли пили чорну каву, дак старий Уваров зняв бесіду, що час дуже швидко летить, «і що оцим дорогим часом ми не дорожимо, найпаче молодь», – додав старий, дивлячись на синів.
«Та ось вам живий приклад,» – мовив. Карло Павлович, показуючи на мене: – «він сьогодні покинув лекцію на те, щоб зі мною на хуторі побайдикувати».
Мене наче хто варом облив; а він того й не помітив і виголосив про всепоглинаючий, бистролетний час такий виклад, що я тепер тільки зрозумів символічне значення статуй. Сатурна, котрий власних дітей глитає. Увесь той відчит він висловив із таким замилуванням, із таким батьківським замилуванням, що я при всіх гостях заплакав, наче дитина та, злапана на пустоті.
От тепер Ви і скажіть, чого мені ще бракує? Тільки Вас і бракує мені! Чи, діждуся я тієї великої радісної хвилини, коли обійму Вас – мого рідного, мого друзяку щирого? А чи знаєте, що? Коли б Ви були не написали до мене, що приїдете на Великдень, я був би неодмінно приїхав до Вас торішньої зими; та, мабуть, святі на небі заздріли мойому щастю на землі тай перешкодили моїм радощам побачитися з Вами.
Отже, хоч повне щастя моє, інколи мені буває невимовно сумно, і куди мені подітися від того при душного суму – я не тямлю. Під оті страшенно довгі хвилини тільки єдина моя чарівна учениця має на мене добротворний вплив. О, як би я тоді бажав показати їй мою душу скорботну, розлитися слізьми, розтаяти перед нею. Але ж це зневажило б її скромність дівочу, а я швидче голову свою об мур розіб’ю, ніж дозволю собі образити яку б то не було жінку, тим паче її – отроковицю прекрасну, непорочну.
Здається, минулої осені я писав до Вас, що гадаю змалювати з неї весталку, як pendant [147] пильної учениці. Але ж зимою трудно було розжитися на лілію, або на білу троянду, а головна річ – перешкоджав мені осоружний мічман. Тепер тих перешкод нема, і я гадаю виконати свою думку між ділом, цебто, між програмою. А програма моя невелика, всього три постаті: Йосип своїм соузникам – виночерпієві і хлібодареві – відгадує сни. Сюжет, бачте, старий, стоптаний; тим то й треба добре-його обробити, себто, скомпонувати. Механічної роботи тут не багацько, а часу ще три місяці. Пишете Ви до мене про вагу моєї, може, вже останньої програми й радите яко мога найпильніше зглибити її, перейнятися нею, як кажете. Добре, я й сам такої думки, що це неминуче. Але, друже мій єдиний, боюся вимовити: весталка завжди й більш мене інтересує. Програма ця на другому плані весталки, і, хоч як я силкуюся завести її на перший план, – нічого не вдію. Не тямлю, що воно за знак такий.
Думаю спершу скінчити весталку, – я її давно вже почав. Скінчу, тоді вільніш буде забратися й до програми.
Програма! Щось недобре віщує серце з цією програмою. І звідкіль береться оце зловіще прочування? Чи не відцуратися мені від неї до того року? Але ж рік пропаде, його не вернеш: чим же його нагородити? Успіхом певним? Ба, а хто ж забезпечить мене, що буде успіх певний? Чи не правда, що я хворий? Дійсне, я трошки не при собі і скидаюся на Хемніцерового «Метафізика» [148]. Ради Бога приїздіть да підведіть мою душу підупаду.
Одначе, який же з мене несовісний самолюб! З якої речі я вимагаю Вашого приїзду! Ради якої розумної ідеї кидати Вам свою роботу й рушати за тисячу верстов на те лишень, щоб побачити якогось пів-ідіота?
Геть нікчемна полохливість! Дитинство, більш нічого, а тим часом мене, хвала Богові, вже допущено до конкурсу на першу золоту медаль! Я ось-ось уже кінчу! Ні, ні, я артист, що тільки починає свою, хто зна, може, дуже славну кар’єру. Мені й перед Вами й перед собою соромно. Коли тільки в Вас нема конечної потреби, дак, ради Бога, не приїздіть до столиці; не приїздіть хоч доти, доки я не скінчу свою програму і свою весталку сердешну. А тоді приїдете на виставу. Ба, тоді моїй радості, мойому щастю не буде краю. Ще одно, хоч і чудне, та постійне бажання: страх як хочу я, щоб Ви кинули оком на модель моєї весталки, цебто, на мою ученицю. Правда, що бажання чудне, смішне? Я бажаю показати Вам її як найліпший, найкращий твір божественної природи. І ніби то й я допоміг моральній оздобі цього творіння чудового! Який із мене самолюб! А що я зробив? Що навчив її читати? Правда, письменність надала їй, справді, якоїсь окремішньої привабливості.
Є в неї одна невеличка вада, котру я нещодавно спостеріг: мені здається, що вона неохоче читає. А дядина її давно вже перестала радіти зі своєї письменної Паші. По святах дав я їй прочитати Робінзона Крузо. Що ж би Ви думали? Вона за цілий місяць ледве-ледве половину його прочитала! Гірка була мені отака її байдужість, дуже гірка. Я почав каятися, що навчив її читати. Вже ж пак я цього їй не сказав, тільки подумав, а вона – ніби думку мою підслухала: другого дня дочитала книжку, та за чаєм увечері з таким щирим пориванням і з усіма подробицями розповіла своїй байдужій дядині безсмертний твір Дефо, що я готов був розцілувати її.
В цьому разі я бачу чимало спільного в неї і в мене. Інколи на мене нападає така деревляна байдужість, що я становлюся непридатним ні до чого. Та, хвала Богові, в мене такі випадки не довго стоять. А вона від того часу, як я спекався мічмана отого осоружного, зробилася якоюсь незвичайно: тихою, задуманою й байдужою до книжки. Через що так?… Не тямлю! Невже вона?… Але де таки: мічман людина жорстока, антипатична й ледве чи може він заінтересувати жінку хоч аби-яку. Ні, ця думка – нісенітниця! Вона замислюється, й байдужість на неї нападає. через те, що її такий вік, як це запевняють нас у тому психологи.
Надокучив я Вам своєю моделлю-ученицею. Ви ще подумаєте, що я закохався в неї. Да воно й, справді, трохи чи не те. Вона мені дуже подобається, наче хтось рідний подобається, наче сестра рідна, ніжна.
Та годі про неї. Так же, опріч неї, в мене й нічого більш нема, про що б писати до Вас. Про програму тепер нічого ще писати: вона ледве підмальована. Тай, скінчивши її, я до Вас не писатиму. Я хочу, щоб Ви про неї в газетах прочитали, а ще більш, – щоб. Ви її побачили. Я оце кажу з таким запевненням, неначе вже все скінчене, і зосталося тільки медаль з рук президента взяти да туша на сурмах прослухати.
Приїздіть, мій друже незабутній, сердешний. Без Вас мій тріумф не буде повний, через те, що Ви один-єдиний спричинилися мойому щастю й сучасному і прийдешньому.
Прощавайте, мій добродію незабутній! Не обіцяюся швидко до Вас писати. Прощавайте!
Р. S. Бідолашний Демський не діждався і, доки крига на Неві рушила, помер; – помер – як сущий праведник, тихо, спокійно, наче заснув. У шпиталі Марії Магдалини мені часто доводилося спостерігати останні хвилини людського життя; але я не бачив, щоб хто так байдуже, так спокійно покидав життя. За кілька годин до смерті його я сидів біля його й читав йому вголос якусь брошуру легенького змісту. Він слухав, заплющивши очі; інколи ледве помітно ворушилися в його куточки рота, – це було щось, ніби усмішка. Читав я недовго: він розплющив очі, блимнув ними на мене й ледве чутно промовив:
«І охота вам на таку дурницю марнувати дорогий час?»
А потім, перевівши дух, додав:
«Краще що-небудь малювали б, от хоч би з мене.»
Своїм звичаєм, я мав при собі альбом і олівець. Я почав малювати його профіль сухий, різкий. Він знов глянув на мене, скорботно усміхнувся й мовив:
«А що? Модель, правда, спокійний?»
Я малював. Аж ось одчинилися двері, і показалася брудна тварь хазяйки тієї квартирі. Побачивши мене, вона сховалася і знов причинила двері. Демський, не розплющуючи очей, усміхнувся й дав знати, щоб я до його нахилився. Я нахилився. Він довго мовчав, потім, здригаючи, ледве чутно промовив:
«Заплатіть їй, ради Бога, за квартиру. Дасть Бог, сквитуємося».
При мені не було грошей. Я зараз пішов до господи. Дома щось мене задляло: чи дядинина кава, чи що – не згадаю вже. До Демського вернувся я – вже сонце заходило. Світличку його освічувало жовто-гаряче світло заходового сонця, да таке ярке, що я мусів на часиночку очі заплющити, а коли розплющив і підійшов до ліжка, дак під ковдрою був уже тільки труп Демського. Лежав він так само, як я лишив його живим: усмішка й на половину лінії не перемінилася, очі заплющені, як у сонного.
Отак умирають тільки праведники, а Демський належав до праведників. Я склав йому на грудях руки його, що вже напів були охололи, поцілував його в холодне чоло, закрив його ковдрою. Потім заплатив хазяйці небіжчиків довг, прохав улаштувати похорони моїм коштом, а сам пішов по домовину. На третій день покликав я попа з костела св. Станіслава, взяв биндюги; зі сторожем винесли ми вбогу домовину й рушили з трупом Демського в далеку дорогу. За труною йшов патер Посяда, костельний, да я. Ні одна старчиха не пішла за труною, а по дорозі стрівали ми їх чимало. Але ж оці вбогі лінюхи, як і пси голодні, носом чують милостиню; від нас на неї вони не сподівалися,» й не помилилися. Я просто ненавиджу оцих осоружних промисловців, що спекулюють іменем Христа.
З кладовища я закликав попа на небіжчикову квартиру, не на те, щоб поминки справляти, а на те, щоб показати скромну бібліотеку Демського. Усієї її було томів зо 50; більша частина змісту історичного і правничого мовою грецькою, латинською, французькою й німецькою. Учений патер дуже вважно перегортав грецьких і римських класиків дешевого видання, а я відбирав тільки книжки французькі. Чудно: опріч невеличкого томика Міцкевича дешевенького познанського видання, та ще Лелевеля [149], нічого більш по-польськи не було. Чи вже ж таки він цурався рідного письменства? Ні, не може цього бути!. Розібравши бібліотеку, я собі взяв французькі книжки; останні, гадав я, забере патер. Але совісний піп не схотів придбати собі дурно такого скарбу і згодився на те, щоб за книжки його коштом справити на могилу Демського Гранітову плиту. Я взяв на себе половину коштів, ми зараз визначили розмір, вибрали форму плити й напис для неї скомпонували: «Leonard Demski, mort. anno 18…» Залагодивши це і взявши кожний свою частину спадщини, ми розійшлися, немов старі ті приятелі.
Чудно мені: невже таки Демський ні з ким, опріч мене, не сприятелився? На квартирі в його мені нікогісінько стрівати не доводилося; але коли ми з ним виходили на вулицю, дак часто стрівали його знайомі й вітали по-приятельськи; інші навіть руку йому стискали. Все то були люди статечні. А воно й те сказати: хіба чоловік статечний провідає злидаря-трудівника в його тьмяній халупчині? Сумно! Бідолахи оті люди статечні!
Ще раз прощавайте! Не забувайте мене, мій добродію незабутній.»
З цього довгого листа різнобарвного стало мені знати, що артист мій, як воно й годиться сущому митцеві, людина високого ступня рахманна і благородна. Люди звичайні так щиро, так безкорисно не прихиляються до отаких горопах, усіма покинених, яким був небіжчик Демський. Нічого незвичайного я не бачу в такій прихильності! безкорисній, прекрасній; це добуток звичайний зі спільного спочуття до всього великого, прекрасного в науці і в людині. Зі своєї природи й по заповіту нашого божественного Вчителя всім нам такими треба, б бути. Але, овва: мало, дуже мало таких, щоб виконали Його святий заповіт і свою божественну природу зберегли в любові й чистоті. Тим то чоловік, що любить безкорисно, чоловік суще благородний і здається нам чимось незвичайним. На такого чоловіка ми дивимося, немов на комету ту, а коли досить надивимося, так починаємо боятися, щоб наше власне брудне самолюбство занадто в вічі нам не кидалося: тоді ми починаємо й на цього чистого чоловіка кидати спершу поклепом потайним, потім і голосним, а коли поклепом нічого не вдіємо – кидаємо його на вбожество та на страждання. Це ще талан, коли закинемо його до шпиталю божевільних, а то просто вішаємо його, наче злочинця якого найгидливішого. Гірка правда, але правда! Одначе я веду мову не до речі.
Далі з нескладного листа того побачив я, що мій артист сердешний закохався у свою вродливу та вертку ученицю, хоча сам він того й не спостерегає. Але це діло світове; це добре, навіть неминуче потрібно, тим паче митцеві, а то без того зачадіє серце біля академічних етюдів. Кохання – це животворний вогонь у душі чоловіка, і все, що творить чоловік під упливом цього почуття святого – одзначене печаткою життя й поезії.
Все оце добре, да тільки от що: оці вогняні душі, як називає їх Лібельт [150], занадто нерозбірливі в коханню. Трапляється, що сущий і найзахопленіший поклонник уроди покохає такого морально огидливого ідола, якому треба саме диму з пекарні, а він, сердешний, перед ним чистим фіміамом курить. Мало кому з таких вогняних душ гармонія супроводила. Почавши від Сократа, Бергама й до нашого часу, сама розтіч у їх щоденному життю. На більшу шкоду, оці вогняні душі кохають не як гусари, а гірш, ніж мізерні піхотинці, кохають на цілий вік. От за це я й боюся за свого артиста. Ще й він, за приводом всесвітних геніїв, заневолить свою перейнятливу й ніжну душу якій-небудь сатані у спідниці. Добре ще, коли він отак, як Сократ і Пуссен, яким-небудь жартом спекається хатньої сатани і своїм шляхом піде. А коли ні, дак прощай тоді й наука, й мистецтво, й поезія і все, що є чарівне в життю! Прощай на віки! Посудину розбито, миро дорогоцінне вилито й перемішано з грязюкою, променистий світильник спокійного артистичного життя погасило отрутне дихання хатньої гадюки.
Як би добре було, коли б оті світочі спромоглися обходитися без родинного щастя! Скілько б тоді великих творів не потонуло в хатній ковбані й лишилися б на землі на втіху та на раювання людям. Але ж, мабуть, і для генія так-само, як і для нашого брата, неминуче потрібно домашнього огнища й родинного життя. Це, певне, через те, що та душа, що почуває й любить усе високе і прекрасне у природі і в мистецтві, потребує тої чарівної гармонії, того спочину, що приносить спокій. А цей спочинок солодкий можна зазнати тільки з дітьми та з коханою дружиною. Блажен, стократ блажен той чоловік, і мистець, чиє життя, несправедливо назване прозаїчним повітала прекрасна муза гармонії. Блаженство його, наче блаженство боже – неосяжне.
Спостерігаючи родинне щастя в людей узагалі, ось що я помітив: натхнені поклонники всього доброго і прекрасного у природі стають тяжкою жертвою свойому боготвореному ідолові – красі. Не можна їх і винуватити, бо краса взагалі, а краса жінки зокрема, впливає на їх непереможно. Інакше й не може бути, отут то й є джерело трути, що затроює в життю все гарне й велике.
Як це так? – гуконе молодь. Красуню создав Бог на те тільки, щоб осолоджувати наше життя, повне сліз та тривоги. Так то воно так. Справді, Господь на те її призначив, але ж вона, певніш мовити, ми, зуміли оте високе божественне призначення перемінити та з жінки зробити ідола бездушного, безживного… Одно почуття, цебто, егоїзм, зроджений із свідомості краси, що все руйнує, проковтнуло в неї всі інші гарні почуття. Ми, коли вона ще дитиною була, дали їй зрозуміти, що в прийдешньому вона роздиратиме й запалюватиме в нас серце. Правда, ми тільки їй про це злегка натякнули, але вона швидко схопила, глибоко почула і зрозуміла свою будучу міць, і від того часу вона зробилася невинною дженджурихою й поклонницею до віку власної вродливості. Дзеркало стало в неї єдиним товаришем життя одинокого, мізерного. Ніяке виховання у світі неспроможне її перемінити, бо занадто глибоко запало зерно самолюбства й лицяння невидужливого, що ми припадково його кинули.
Такий от добуток мого спостереження над красунями взагалі, а, зокрема, над красунями патентованими. Красуня патентована нічим, опріч красуні, не може бути: ні дружини чесної, коханої, ні нені доброї, ніжної, ні навіть полюбовниці палкої з неї не буде. Вона деревляна красуня та й годі! А від дерева чого ж більш вимагати?
От чому я й раджу, щоб з отих прекрасних статуй любувалися здалека, не наближаючись до них, тим паче, щоб не бралися з ними, особливо артисти й люди, що присвятили себе мистецтву або науці. Коли митцеві неминуче треба красуні для його мистецтва возлюбленого – на те є натурщиці, танцюристки та інші майстериці цехові. А в хаті йому, як і всякій людині, треба доброї жінки коханої, а не красуні патентованої. Остання на одну хіба хвилину ярким промінням радощів освітить спокійне житло коханця божого, а потім із тих хвилевих радощів, наче з метеора того, що тільки замиготів, і сліду не буде. Красуні, як сущій актрисі, треба, щоб був цілий натовп поклонників: чи будуть вони правдиві, чи фальшиві, – їй те все одно – аби були поклонники; без них вона, як, і той ідол стародавній, гарна статуя мармурова тай годі!
Є приказка: не всяке слово в рядок. І поміж красунями трапляються виїмки, природа дуже різноманітна. Я глибоко йму віру в оті виїмки, але йму віру як у щось дуже незвичайне; тому то у своїй вірі я обережно поводжуся. Проживши поміж добрими людьми вже більшу половину віку свого, я такого дивного явища ні разу не стрівав. А вже ж не можна сказати, що я мізантроп, або ганебник усього прекрасного. Навпаки, я запеклий поклонник усього прекрасного, чи то у природі, чи в божественному мистецтві.
Ось яка пригода нещодавно трапилася мені. В закутку, майже що безлюдному, далеко-предалеко від людей порядних або цивілізованих, довелося мені, та ще й не малий час, чевріти. Туди тоді саме залетіла, тільки не випадково, світова красуня – так бодай вона себе опісля називала. От ми й познайомилися. А треба вам знати, що до знайомості я доволі швидкий. Спостерігаю я нову свою знайому красуню. Диво предивне: нема нічого й похожого на тих красунь, що досі я бачив. Думаю собі: та чи не здивачів оце я в оцій пустелі? Ні, з кожного боку жінка гарна: й розумна, й сумирна, й навіть начитана, а лицяння дак і сліду нема. Соромно мені стало, що я так її спостерігаю; геть я тоді набік усяку недовірчивість, і стаю не те що поклонником її, але приятелем добрим, щирим.
Не скажу за що, але вона теж мене сподобала. Стали ми мало що не друзяками. В мене в серці старому поворухнулося щось таке, що більше за просту прихильність звичайну. Трохи-трохи не відіграв я ролі старого водевільного дурня. Припадок спас мене, і припадок звичайний. У їх у домі я був наче своя людина, мене нераз туди закликали на чай уранці. Раз якось помітив я, що в неї на потилиці волосся заплетене дрібнісінькими кісками. Це мені не сподобалося. Я, бачте, перш думав, що оті кучері в неї на потилиці – натурально кучерявляться, а воно он що! Оце то й спинило мене признатись їй, що її кохаю. Знов я став простим приятелем звичайним. Вже ж пак соромно пліткувати з освіченою жінкою; ? для розмови з нею письменство, мистецтво, музика. От про це ми з нею трохи не щодня розмовляли.» і я (правда, на другий уже рік) спостеріг, що вона поверхова і про прекрасне в мистецтві, у природі – говорить доволі байдуже. Оце й захитало трохи мою віру.
Далі бачу: нема у світі такої книжки німецької, або московської, що б вона не читала, а про те ні одної такої книжки добре не пам’ятає. Я спитав, яка тому причина, вона відповіла, що якась недуга жіноча одбила в неї пам’ять, ще як вона дівувала. Я простосердо пойняв віри. Але ж помічаю, що аби-які віршики, що ще дівчиною вона читала, дак ті й тепер пам’ятає. Тоді вже соромно мені стало про письменство з нею балакати, і незабаром бачу, що в них у домі ні однієї книжки, опріч календаря на цей рік, немає. Зимою по вечорах, коли збереться партія, вони в карти грали. Я гадав собі, що це так собі, забавка, а про те й байдуже, що вона була дуже не при собі, коли не поталанить було їй партію зібрати: зараз у неї голова починає страшенно боліти. А коли в чоловіка її збереться партія грачів, вона сяде біля столу й, не варуючись, зазирає до грачів у карти. Та над отакою роботою милою і просидить до глупої ночі… Як тільки починалася оця мертва сцена, я зараз на вулицю виходив. Огидливо бачити красуню-молодицю за таким ділом. Я тоді цілком розчарувався; вона мені показалася просто поліном, чи певніш мовити: дійсне патентованою красунею.
Ну що, коли б перебування в отому темному закутку, де нема кровожадних залицяльників, цебто, ні львів, ні онагрів протяглося ще на рік-другий? Я певен, що вона здуріла б або чистою ідіоткою зробилася б. Напів ідіоткою вона вже тепер була, а я то! Еге, недоум, гадав собі, що ось то я знайшов ельдорадо! А те ельдорадо [151] – просто лялька дерев’яна, на котру потім я без огидливості не міг і дивитися.
Читаючи оцю мою грізну сентенцію красуням, може хто гадатиме, що я другий Буонароті! Де там: я такий же, коли не гірший іще поклонник, як і кожен із львів та ще, може, більш загонистий. Річ тільки в тому, що погляди свої я люблю висловлювати такими, якими вони в мене є, не вважаючи ні на чин, ні на рангу; до того ж тепер я чиню це для друга свого, для митця, й не маю наміру друкувати свої думки про красунь. Крий мене Боже від такої дурниці! Тоді мене сестра рідна взяла б та повісила на першу осику, як того Юду зрадника!… А отже ж вона красуня, і боятись її нема чого.
Де ж початок цього лиха? Вже ж не де більш, як не в вихованню. Коли Господь Бог наділить ніжних батьків донею-красунею, вони зараз починають її псувати, пестячи її більш за інших дітей. А про освіту ось як вони гадають: кажуть, «на що дурно морочити дитину книжками, вона й без книжок, і навіть без віна блискучу кар’єру собі зробить». І красуня, справді, зробить собі блискучу кар’єру. Віщування батьків справдилося: чого ж іще більш? Це початок лиха, а далі воно зростає ось як (одначе в цьому я не запевняю, я тільки гадаю, що так):
Наше любе плем’я слов’янське, хоч і належить до раси кавказької, але щодо краси, дак воно не геть одійшло від раси фінської й монгольської. Значить – красуня в нас трапляється рідко. Отим то, аби вона з пелюшок, ми, й почнемо напихати їй у голову дурного захоплення, самолюбства та іншої гидоти й на сам кінець зробимо з неї ляльку деревляну, наче ту, що малярі уживають на драпіровку.
По тих краях, що Бог благословив вродливими жінками, там красуня – річ звичайна, а, на мою думку, звичайна жінка й є жінка найкраща.
На що і про що оце розбалакався так широко про красунь, що роздирають людські серця, значить, і моє? Здається, на науку другові мойому. Але ж, міркую собі, наука ця буде про його зайва; да скілько можна знати з листів його, дак весталка його ледве чи вдатна залізти глибше в серце митця, що так, як мій друзяка, гарно почуває й розуміє все високе і прекрасне у природі. Вона, мабуть, бистроока, кирпатенька пустуха; от як бувають швачки, верткі покоївки – а вони цілком безпечні.
А от люди такі, як ота її дядина шовкова, вони теж нерідкі, дак такі небезпечні. Хоч він і як приязно її описує, а про те вона нагадує мені Гоголівську сваху, котра, як спитав її охочий женитися, чи вона його одружить, одповіла: «Ох, голубоньку мій, да так справно одружу, що й не зчуєшся». У приятеля у мого, в цьому разі, звісно, нема нічого однакового з героєм Гоголя, і я за його не боюся. Вогонь першого кохання, хоч і пекучий, та не на довго. Але ж знов, як поміркую, дак не можна й не боятися: отакі шлюби, що й «не зчуєшся», трапляються з людьми; не тільки розумними, а навіть і з обережними. Великої обережності я у свого приятеля не допускаю: обережність – вдача не про артистів. Про всяке я написав до його щиро, по-приятельськи, чого я боюся, мене Боже від отих напучувань. Я написав до його щиро, по-приятельськи, чого я боюся, й чого йому треба стерегтися; щиро висловив йому, що дядину нехай уважає собі як головну западню небезпечну. Одначе від його відповіди щось нема, мабуть, лист мій йому не до душі. Це недобра ознака, подумав я собі; а про те він же ціле літо працював коло програми, так не диво, що можна йому було про листа мого й забути.
Минуло літо, минув вересень і жовтень, а від приятеля мого ані словечка. Читаю у «Пчелі» [152] огляд вистави: написано ловко, мабуть, Кукольнік написав. «Весталку» приятеля мого хвалять без краю, а про програму ніже єдиного слова.
Що воно за знак? Невже йому не поталанило? Я написав до його вдруге, просячи відповісти, з якої причини він уперто мовчить. Про програму і взагалі про його роботи я в листі не згадував, знаючи з власного досвіду, як то воно прикро, коли робота йде негаразд, відповідати, на приятельське питання, як іде робота. Через два місяці прийшла його відповідь лаконічна й безглузда, – наче він соромився, або боявся щиро висловити мені про те, що його мордувало, а знати, було, що його щось страх як мордувало. Між іншим, він натякає на якусь невдачу (мабуть, це про програму); вона, як він пише, трохи в могилу його не загнала. Пише, що коли він живе ще на світі, дак за те мусить дякувати своїм добрим сусідам: вони щиро приголубили його, і він тепер нічого не робить, страждає й душею й тілом, і не тямить, до якого берега це все доведе.
Я на оце все подивився, як на прибільшення. У людей молодих, перейнятливих, це річ звичайна: вони з мухи слона роблять. Та мене все ж щось тривожило, я бажав довідатися чого певного. Яким же чином? Від кого? У самого його пуття не доберешся. Я написав до Михайлова, просячи його, щоб написав до мене про все, що тільки він знає про мого приятеля. Ввічливий Михайлов не забарився прислати до мене оригінальну, щиру відповідь. Ось вона:
«Приятель Твій, брате, дурень, та ще який дурень! Як світ стоїть, дак такого незвичайного дурня не було. Йому, бач, програма не пощастила. Що ж він із розпуки заподіяв? Зроду-віку не вгадаєш! Узяв тай оженився! Далебі. Та чи знаєш, із ким? Зі своєю весталкою, та ще з вагітною. Чи не чудасія? Весталка вагітна – він сам каже, що вагітність і примусила його одружитися. Нехай би ще, коли б він сам був причиною цього гріха, а то ж ні: ледащо отой мічман гріха накоїв, сама вона призналася. Молодець мічман! Наробив лиха тай чкурнув собі до Миколаєва, а твій великодушний дурень – бух, наче муха в окріп! Каже, бач, куди вона тепер дінеться? Хто її, горопашну, тепер захистить, коли вже дядина рідна, та й та жене з хати? Взяв та й захистив! Ну, чи бачив Ти другого дурня такого на білому світі? Певне, що й не чув навіть. Правду мовити: великодушність безпримірна, або певніш дурість безпримірна.
Та це все байдуже, а от сміху без краю: він змалював весталку свою з неї, вже вагітної, та як змалював: просто на предиво! На виставі натовп від неї не відходив. Вона наробила такого галасу, якого, коли Ти не забув, колись наробила Тіранова [153] «Дівчина з тамбурином». Річ напрочуд гарна! Сам Карло Павлович багато разів перед нею стояв. А це не-аби-що значить. Купив собі її якийсь дука-вельможа й добре заплатив. Тепер із неї списки да літографії скрізь. Одно слово – успіх повний, а він, дурень, оженився.
Оце якось я до його заходив і помітив якусь прикру переміну. Дядина, здається, його до рук прибрала. До Карла Павловича він ніколи не заходить, мабуть, соромиться. Почав він малювати Мадонну з предвічним младенцем; за модель узяв жінку свою з несвоею дитиною. Коли він так хороше скінчить, як почав, дак це буде краще за «Весталку». Вирази, і в дитини, і в матері предивно гарні. І як оце могло статися, що програма йому не вдалася! Дивуюся. Не знаю, чи на той рік його, як жонатого, допустять до конкурсу? Мабуть – ні! Оце тобі і все, що можу переказати тобі про твого друга безглуздого. Наш Карло Павлович не зовсім дужий. На весні гадає розпочати роботи в Ісакіївському соборі.
Твій Михайлов.
Туга невимовна перейняла мене, коли я прочитав цього листа. Я бачив, що блискучій будуччині мого друга, возлюбленника мого, прийшов край. Будуче його скінчилося саме на першому світанні його слави променистої. Запобігти лиху годі вже! Як людини, вчинок його необрозумлений, але високо-благородний. Коли б він був простим маляром-ремісником, учинок його впливу не мав би на його роботи; але ж він сущий мистець, палкий, тим то вчинок його може вплинути пагубно. Щоби знівечити найміцнішу енергію, вже тільки досить стратити надію, що вирядять скарбовим коштом за границю. А щоби власним коштом йому поїхати за границю, про це й годі думати. Коли б незвичайна праця й дала йому кошти, дак жінка й діти відберуть – раніш, ніж він подумає про Рим і про його безсмертні чуда. Виходить, що
«Италия, счастливый край,
Куда в волшебном упоеньи
Летит младое вдохновенье
Узреть мечтательный свой рай!..» [154]
що оцей край щасливий, чарівний – тепер на віки зачинений для мого приятеля. Хіба який випадок надзвичайний одчинить йому двері до того невимріяного раю. Але ж такі випадки дуже й дуже рідкі. Звелися в нас ті сущі меценати, що давали митцеві кошти, аби він їхав за границю вчитися. Тепер у нас коли який-небудь багатир і здійметься на такий вчинок, так хіба єдине для гороїжливості дитячої: він артиста візьме зі собою за границю, дає йому платню, немов тому лакеєві-наймитові, і поводиться з ним неначе з лакеєм. Каже йому змалювати готель, де він закватирував, або той морський берег, де жінка його бере купелі й такі інші немистецькі речі! Отже люди простодушні й тарабанять: «От який то він меценат і знавець краси! Артиста зі собою за границю брав!» Горопашний артисте, що в душі твоїй діється, коли ти чуєш отакі дурні гукання! Не завидую тобі, бідолашний поклонниче прекрасного у природі і в мистецтві! Ти, як кажуть, у Римі був, да папи не бачив! І слава, що ти був за границею, стає тобі жорстоким докором. Ні, як на мене, так краще з торбою йти, за границю, ніж із багатирем їхати; або вже краще зректися бачити «мечтательный свой рай», та де-небудь у куточку, в рідному прозаїчному краю захиститися й нишком поклонятися Аполонові.
По-дурному, страх як по-дурному приятель мій оборудував своє будуче! Оце вже тижнів зо два буде, як я що-дня отой щирий лист Михайлова перечитую, і все-таки не запевнююся в правді отієї непростимої дурниці. Часом так не йму віри, що приходить думка самому рушити до Петербурга та власними очима побачити оту огидливу правду. Коли б тепер були вакації, я й не думав би; на лихо, тепер час науки, значить, коли й можливо поїхати, дак тільки на двадцять вісім днів, а за половину цього часу що я встигну для його зробити? Зовсім нічого, хіба тільки побачу те, чого і в сні не бажав би бачити. Добре поміркувавши й перебувши перше враження, став я на тому, щоб ждати, що скаже старий Сатурн, а тим часом листуватися з Михайловим.
На листи приятеля свого надію мою вітер розвіяв, а на листи Михайлова теж надія не справдилася. Покладаючись на Михайлова, я не завважив, що цей чоловік менш за все владен постійно листуватися. Коли й прийшла від його відповідь до мене, та ще так швидко, як я й не сподівався, дак це треба вважати за восьме чудо світа. Та з одного листа ніяким чином не треба було рахувати на довге листування. Що діяти? Помилився! Хто ж не помиляється? 3-опалу я кілька листів до його написав, і хоча б тобі на один яка відповідь! Це мене не спинило. Пишу ще, та чим далі, тим більш сердечніше. Ні слова від його. Нарешті пропав у мене терпець. Написав я до його не довгого, але їдкого листа. Це зворушило Михайлова, і він до мене прислав ось яку відповідь:
«Дивуюся я, як оце в Тебе стає терпцю, часу й паперу на твої листи сміхотворні, щоб не сказати – дурні. І про кого ти пишеш? Про дурня! Та чи варт він того, щоб про його й думати, а не то щоб писати, та ще отакі листи, як Твої! Начхай Ти на його! Пропаща він людина, та й годі! Щоб Тебе втішити, дак додам іще от що: він укупі з жінкою, і з «мамашею» (це він так дядину величає) почав тягти «проволоку», значить, кинувся на горілку. Спершу він усе малював копії зі своєї «Весталки», та стілько їх понамальовував, що їх і на базарі ніхто не купував. Потім узявся в магазини розмальовувати літографії, а що робить тепер – не скажу, мабуть, малює портрети по карбованцеві з морди.
Ніхто його й не бачить, заліз десь у Двадцяту лінію. На тому тижні, щоб догодити Тобі, я ходив його шукати. На превелику силу знайшов його квартиру біля самісінького Смоленського Кладовища. Не застав його в. господі; жінка сказала, що на сеанс до урядовця до якогось пішов. Я полю-бував із його невикінченої Мадонни, і знаєш що? Мені якось тужливо стало: за що, подумаєш, людина пропала? Не діждавшись його, я пішов і не попрощався з хазяйкою: вона мені здалася огидою.
Карло Павлович, не вважаючи на недугу, розпочав роботу в Ісакіївському Соборі. Лікарі радять, щоб він покинув роботу до того року, та на літо за границю їхав. Але ж він не хоче кидати. Чом Ти хоч на короткий час не навідаєшся до Петербурга? Хоч би подивився на чуда нашого чудотворця Кар л а Павловича, та й зі свого дурня полюбувався б. Здається, Ти теж побрався, да не признаєшся. Не пиши до мене, бо відповідати не буду.
Прощай!
Твій Михайлов.»
Мій Боже, чи вже таки отой шлюб безталанний єдине спричинився, щоб так швидко знівечити геніального юнака? Другої причини не було? Плачливий шлюб.
Нетерпляче ждав я вакацій. Нарешті скінчилися іспити, я взяв відпустку й рушив до Петербурга. Карла Павловича я вже не застав: за порадою лікарів він покинув роботу й поїхав на острів Мадеру. Михайлова насилу я знайшов. У цього оригінала ніколи не було постійної квартири, жив він, наче птах той небесний. Я зустрів його на вулиці; йшов він, узявши під руку бравого мічмана, тепер уже лейтенанта. Не відаю, яким робом він ізнов опинився в Петербурзі. Я не спроможен був дивитися на оцю людину. Привітавшись, я покликав набік Михайлова і спитав у його адресу мого приятеля. Михайлов спершу зареготав, потім, спинивши регіт, повернувся до мічмана й мовив:
– Чи знаєш, чию він квартиру розпитує? Свого возлюбленника N. N.
Та й знов зареготав, а мічман і собі за ним; але нещиро він реготав. Михайлов дратував мене отим своїм негожим реготом. Потім він схаменувся й мовив до мене:
– Оце вже другий день, як він перебрався на теплу квартиру на сьомій верстві [155]. Бачиш, його не допустили до конкурсу, дак він, не довго думаючи, взяв та й збожеволів, та й пішов на сьому верству. Не знаю, чи він живий іще.
Я вже й не прощався з Михайловим, швидче на візника та до шпиталю «Усіх Скорбящих». Мене не допустили до недужого, бо тоді саме був у його припадок шаленості. Другого дня з ним побачився. Коли б мені не сказали, що оце й є той самий мистець, я сам ніколи не пізнав би його, так страшенно недуга перемінила його. Вже ж пак і він мене не пізнав: узяв мене за якогось римлянина з картини Пінеллі, зареготався й геть собі від дротяних дверей.
Господи Боже, що за скорботне з’явище – людина, знівечена божевіллям! Не міг я й кілька хвилин дивитися на той жалісливий образ, попрощався з доглядачем і вернувся в город. Але ж образ мого безталанного приятеля ніде не давав мені спокою: ні в Академії, ні в Ермітажі, ні в театрі, да таки ніде, ніде; він був скрізь зі мною: тільки щоденне провідування у шпиталю мого приятеля перегодом знівечило перше жахливе враження.
Шаленість його щодня потроху меншала, за те ж і фізичне здоров’я швидко піду падало. Нарешті він уже не здужав підвестися з ліжка; тоді мені вільно стало входити до його у світличку. Часом він, буцім би то і приходив до пам’яті, але все ще мене не пізнавав. Раз якось я до його навідався вранці. Ранками йому було легше. Він був цілком спокійний, але ж такий слабий, що не здужав руку підвести. Довго він пильно на мене дивився, неначе щось собі пригадував. Після довгого погляду думного, розумного він ледве чути промовив моє наймення, і сльози цівкою ринули з його очей просвітлених. Тихий плач перейшов на ридання. Такого ридання, щоб отак мордувало душу чоловіка, я досі ніколи не бачив, і не приведи Господи нікому бачити чоловіка, що так страшенно рида?.
Я хотів зоставити його, але він дав знак, щоб я не йшов. Я лишився. Він простяг до мене руку; я взяв її й сів побіля його. Ридання трохи-потроху спинялося; з очей, із-під спущених вій, текли буйні сльози краплясті. Ще кілька хвилин, і він зовсім заспокоївся й задрімав. Я тихенько визволив свою руку й вийшов зі світлички, вповні сподіваючись, що він видужає. Другого дня вранці приїжджаю я до шпиталю й питаю в першого стрічного доглядача: «А що? Як недужий?» А доглядач мені: «Недужий ваш, добродію, вже у трупарні; вчора вранці як заснув, дак уже й не прокидався»… Після похорону я, сам не тямлю чого, ще кілька день був у Петербурзі й раз якось зустрів Михайлова. Оповідав, як він учора проводив свого мічмана в Миколаїв, і як вони хильнули біля середньої рогатки, а я зняв бесіду про небіжчика, про вдову його, та про його невикінчену Мадонну. Я прохав Михайлова провести мене на квартиру до вдови. Він охоче згодився, бо й сам він хотів іще раз подивитися на ту Мадонну. У квартирі небіжчика ми не зустріли нічого такого, що давало б знати, що тут жив артист: тільки, замість палітри, шматок скла, а на йому засохлі краски.
Я спитав про Мадонну. Вдова мене не зрозуміла. Михайлов розповів їй, щоб показала нам ту картину, на яку він приходив колись до них дивитися. Тоді вона повела нас до другого покою, і тут ми побачили Мадонну. З неї зробили латку на стару ширму. Я спитав вдову, чи не продасть її за десять карбованців; вона охоче згодилася. Я згорнув сувоєм оце своє дорогоцінне придбання, й ми зоставили вдову, порадувану десятьма карбованцями.
Другого дня я попрощався з моїми знайомими і, здається, на віки покинув північну Пальміру.
Незабутній Брюлов тоді вже конав у Римі…
4 жовтня р. 1856.










Примітки
2. Бертель Торвальдсен – визначний данський різьбяр (1770 – 1844), кохався у грецькому мистецтві.
3. Тритони – грецькі божки з риб’ячими хвостами; орнамент – прикраса
4. охра – жовта фарба, мумія – червона
5. Остаде (1610 – 1685), Берггем (1620 – 1683), Тенієр (1582 – 1648), і далі Рубенс (1577 – 1640) і Ван-Дейк – усе це малярі голандці. З них найбільший Рубенс і його учень Ван-Дейк.
6. меркантильний – торговельний
7. Базарі (1511 – 1574) – італійський мистець і письменник.
8. Вікліф (1330 – 1384) і Гус (1369 – 1415), відомі церковні реформатори, перший у Англії, другий (за приводом Вікліфа) – у Чехії.
9. Лютер (1483 – 1546) – великий німецький реформатор церкви, та тільки він був августинський чернець, не домініканець.
10. Юлій II і Лев X – римські папи з початків XVI ст., великі прихильники мистецтва, піклувалися малярами та різьбярами.
11. Корреджіо (1494 – 1534) й Цампієрі (1581 – 1641) – великі італійські малярі.
12. тих що посвячені (призначені) богині, яка карає
13. Нева – річка в Петербурзі.
14. Рум’янцівський Музей склався з наукових зборів московського канцлера Миколи П. Румянцева (1754 – 1826); відкрито Музей в 1831. р. в Петербурзі, та в 1861. р. його перенесено до Москви.
15. Троїцький Міст – сполучає Набережну вулицю з Кріпосним Островом.
16. С. Щедрін (1791 – 1830) – московський маляр краєвидів (пейзажист).
17. Виборг – місто в Фінляндії, на північ од Петербурга.
18. Сатурн – римський бог часу, відповідав грецькому Кроносові; про нього розповідали, що він ненажерливий (як час, що все з собою забирає), що власних дітей поїв.
19. глевтякуватий – неповоротливий, дебелий
20. штиб – стиль, будівництво
21. з бавовни (в Галичині кажуть: цайговому)
22. Цей хлопець – то Шевченко; та йому було тоді років двадцять. Той, що оповідає цілу подію – то Іван Сошенко (1807 – 1876), родом із Богуслава, сам маляр; через нього Шевченко зазнайомився і з Гребінкою і з іншими славними людьми, які занялися його долею.
23. колір кори, брунатний
24. Аполон Бельведерський – славна статуя грецького бога Аполона, що зберігається у тій частині папської палати (Ватикан) у Римі, що зветься «Бельведер»; від того й назва: бельведерський.
Пародія – насміх.
25. Мойка – річка в Петербурзі, доплив Неви, відділяється від другої річки, Фонтанки, і вливається в Велику Неву (біг її – 4 версти).
26. ласощі
27. мольберт – дошка до малювання (нім. Malbrett)
28. Веласкес – іспанський маляр (1599 – 1660).
29. Строганова галерея – основана бароном Сергієм Т. Строгановим (1707 – 1756), у власнім домі, збудованім славним архітектором (з роду італієць) гр. Варфоломієм Растреллі (1706 – 1771), що побудував багато гарних будинків у Петербурзі.
30. Геракліт – один із найславніших грецьких філософів із VI в. до н. е.; Пракліт – може, це Демокріт, грецький філософ (Шевченко, може, сплутав, бо писав повість далеко від культурного осередка, в пустині, сказати б, і міг уже забути, як і що).
31. Мадам Юргенс – власниця готелю в Петербурзі.
32. галанець – елегантний
33. Останній день Помпеї – найкращий малюнок Брюлова, за який його критика зрівнювала з великими італійськими митцями.
34. Чарльз Діккенс – визначний англійський письменник (1812 – 1870); твір, про який тут згадується, займається критикою виховання та навчання.
35. палітра – дощечка, на якій маляр розробляє фарби.
36. Лінії – прості, як лінія, петербурзькі вулиці, позначені за числами.
37. Піменов (1812 – 1864) – професор різьби в Академії Мистецтв у Петербурзі.
38. Олексій Венеціанов (1779 – 1845) – московський маляр із часів Миколи І; в житті Шевченка він теж відіграв визначну роль.
39. образка
40. Геркулес Фарнезький – старогрецька статуя славного силача Геркулеса.
41. Лосенко – московський маляр, малював портрети; його прадіди були Українці.42. Кавос – московський придворний архітектор; він поробив плани на царські театри.
43. Одран – французький штихар із XVII в., Вольпато – італійський (1738 – 1803); «Подорож Анахарсіса Молодшого» – твір французького вченого Бартелемі (1716 – 1795) з описом старовинної Греції.
44. Василь А. Жуковський (1783 – 1852) – найбільший до Пушкіна московський поет, уславився дуже гарними перекладами західно-європейських поетів на московську мову, стояв у близьких відносинах до царського двора, теж займався долею Шевченка (йому Шевченко присвятив «Катерину»). Не тільки він звав Брюлова (1799 – 1852) – Карлом Великим, а, загалом, усі сучасники, бо це, справді, був найвизначніший російський тогочасний маляр (історичні образи, портрети).
45. Пальміра – старовинне місто в Сирії, з нього лишилися тільки ще руїни; Пальмірою зве тут Шевченко Петербург.
46. недуга св. Віта-нервова хвороба, що проявляється всякими мимовільними рухами м’язів
47. карапуз – опецьок, пузо
48. Лукіян – слуга Брюлова.
49. Меркурій – у старовині посланець богів.
50. Лаокоон – відома статуя грецького жерця, що його з двома синами обвили своїми сплетами змії (з переказу про Троянську війну).
51. Мікель Анджело Буонаротті (1475 – 1564) – славний італійський маляр, різьбар і архітектор, що збудував церкву св. Петра в Римі; та ще відомі його: статуя Мойсея, малюнок «Страшний Суд». Сей артист дуже не любив жінок, про це Шевченко й каже.
52. граф Вієльгорський – царський камергер.
53. Ермітаж – царська палата в Петербурзі, в ній велика збірка творів мистецтва, передусім голандських митців.
54. Терпсіхора – у Греків Муза танців.
55. рід італійського вина (неаполітанське)
56. Антіной – гарний хлопець, що. всюди їздив із цісарем римським Адріаном, якого дуже любив і для якого відібрав собі життя, щоб тим продовжити цісареві вік. Цісар Адріан зробив його святим і казав скрізь класти йому статуї. Статуй тих було дуже багато – найкраща збереглася в Ватикані. Видно, натурщик Тарас був гарний собою, коли Шевченко зве його живим Антіноєм.
57. Марк Аврелій – римський цісар (161 – 180 після Хр.), філософ, прихильник і меценат мистецтва.
58. Канова – славний італійський різьбяр (1757 – 1822).
59. Торс – погруддя; тут відоме погруддя Геркулеса з Бельведера в Ватикані.
60. Рафаель Санті (1483 – 1520) – славний італійський маляр; відомі його Мадонни, найславніша – Сікстинська, що зберігається у дрезденському музею. Він радо малював і фрески (італ. слово: al fresco – малюнок на свіжім тиньку).
61. Торжок – повітове місто Тверської губ., вславилося гарними шевськими виробами. О. К.
62. амфібія (гр. слово – той, що веде подвійне життя) – створіння, що може жити в воді й на суші, ніби ростина, ніби звірина
63. Вандали – народ у середньовіччі, що все руйнував; від того всіх, що руйнують, звемо «вандалами», руйнування – вандалізмом.
64. Одаліска – рабиня-красуня (тур.), любовниця в турецькому гаремі; Владиславлев – був видавцем альманаха: «Утренняя Заря».
65. Фермер – більший і заможніший хлібороб; ферма – великий хутір
66. естамп – штих, сталерит (франц.)
67. Озеров (1770 – 1816) – московський драматург (його драми: Едіп у Афінах, Поліксена, Хорев й інші), на той час дуже визначний.
68. Пуссен (1594 – 1655) – французький маляр, прихильник класицизму в мистецтві.
69. Фр. Шіллер (1759 – 1805) великий німецький поет, драматург і критик.
70. Все це московські малярі з тих часів.
71. Медічейська Венера – славна статуя богині краси й кохання, була колись у палаті Медічі у Римі – і звідтіля її назва.
72. Давіцетті – мав склад творів мистецтва й торгував ними.
73. Фішер – відомий природознавець-анатом (1817 до 1886).
74. Василь Ів. Григорович – з роду українець, секретар Академії мистецтв, теж дуже щиро займався долею Шевченка. Йому, як відомо, Шевченко присвятив «Гайдамаки».
75. Один із героїв безсмертних Гоголевих «Мертвих душ», скупар.
76. Петровський – учень Брюлова, приятель Шевченка.
77. Дюма і Сан-Жорж – французькі повістярі. Сан-Жорж – Жорж Санд, письменниця.
78. Джаксон і Медок – вина.
79. 20 копійок
80. Сеанс (франц.) – сидження, сходини.
81. Корнеліус (1783 – 1867) і Гесс (1798 – 1863) – німецькі малярі, перший був директором малярської академії в Дюсельдорфі, Мюнхені й Берліні, другий був професором академії в Мюнхені.
82. Кленце (1784 – 1864) – німецький архітектор, збудував у Регенсбургу над Дунаєм Валгаллу, німецьку народну наче-церкву, в якій поміщені статуї й портрети славних німців, а в Мюнхені, в Баварії – Пінакотеку, галерею образів.
83. Перспектива – наука рисування предметів, якими вони видаються оку глядача з якоїсь точки погляду; лінійна перспектива вчить, як лінії предметів зрисовувати на образі; Альбрехт Дюрер (1455 – 1528) – славний німецький маляр і штихар; Воробйов (1787 – 1855) – московський маляр, професор Академії мистецтв.
84. Ці слова взяті з IV. пісні Енеїди Котляревського (1769 – 1838), батька нового українського письменства. Шевченко, як відомо, дуже шанував Котляревського, досить пригадати його вірш: «На вічну пам’ять Котляревському», написаний десь у тому часі, коли йде це оповідання.
85. Сошенко був учителем рисунків у Ніжині, в ліцею.
86. всесвітня столиця – Рим
87. В. Штернберг (1818 – 1845), приятель Шевченка, теж маляр і ученик Брюлова, жив якийсь час разом із Шевченком на квартирі. Йому присвятив Шевченко поему: «Іван Підкова», а Штернберг намалював віньєтку до «Кобзаря», що вийшов 1840 р. Михайлов – теж учень Брюлова.
88. Мартенс (1789 – 1854) англійський маляр, намалював, між іншим, «Бенкет Валтазара», про який говориться в повісті.
89. Греведон (1782 – 1860) – французький літограф.
91. Смірдін – петербурзький книгар-видавець.
92. Мішо (Michaud) – французький історик (1767 до 1839).
93. Шільонський в’язень – дуже гарна поема Байрона (1788 – 1824), на нашу мову перекладена поетом П. Грабовським.
94. Брянський і Каратигін – великі театральні артисти з того часу.
95. Павло деля-Рош (1797 – 1856) французький маляр, малював на історичні й релігійні теми.
96. Кастор і Поллукс – у грецькій міфології нерозривні брати-близнюки; тепер вони визначають символ приязні.
97. камлот – матерія з вовни ангорської кози
98. Соколов (1791 – 1847) – московський аквареліст, шурин Брюлова.
99. Гав (1796 – 1853) – німецький архітектор і археолог.
100. Гіббон (1737 – 1794) – славний англійський історик, його «Історія упадку римського цісарства» – твір дуже великої вартості.
101. Гензеріх – король Вандалів, зруйнував у 455 р. Рим.
102. Гр. Федір Толстой – тодішній віцепрезидент Академії Мистецтв, приятель і опікун Шевченка.
103. Квентін Дорвард – роман Вальтер Скотта.
104. каватіна (італ.) – сольна пісня з опери
105. А. С. Пушкін (1799 – 1837) – великий московський поет, яким захоплювався Шевченко; Орест Кіпренський (1783 – 1836) – московський маляр.
106. В. I. Даль (1802 – 1872) – автор словаря московської мови, московський філолог.
107. мічман – офіцер військово-морського флоту.
108. каламбур – французьке слово; як хто вживає висловів у подвійному значенні, що можна й так розуміти й сяк; звичайно це слова дотепні, жартівливі; куплет (франц.) – пісня, теж смішна, звичайно накінець деякі слова повторяються
109. К. Кольман (1788 – 1847) – відомий маляр-аквареліст.
110. А. Голіцин – московський державний діяч; Прянішніков – маляр.
111. Степан Куторга (1805 – 1861) – відомий московський природознавець.
112. Поль-де-Кок (1794 – 1871) – французький повістяр.
113. Олівер Гольдсміт (1728 – 1774) – англійський письменник і історик, з роду ірландець; найкраща його повість – Векфільдський пан-отець.
114. таверна – корчма (іт.)
115. Андромаха – жінка троянського героя Гектора, який убив у бою Патрокла, приятеля Ахілла.
116. Овідій – відомий латинський поет. У довгій поемі «Метаморфози» співає він про переміни (метаморфоза – грецьке слово – переміна) людей то в дерева, то у зорі, все з грецької міфології. Перекладені «Метаморфози» й українською мовою (Ів. Стешенко).
117. Коповик – 50 копійок, полтинник; райок-галерея.
118. Коломна – повітове місто в московській губернії.
119. Ів. Айвазовський – московський маляр, із Феодосії в Криму, малював чудові морські краєвиди.
120. Старовинні Греки вірили, що після смерті тіні вмерлих відходили в підземелля, і через річки, що там були, перевозив їх у царство тіней перевізник Харон.
121. Й. Лелевель (1786 – 1861) – польський історик.
122. себто, Михайлов
123. Парфенон – славний храм богині Афіни на Акрополі в Афінах.
124. Фідій – відомий грецький різьбяр із V в. пер. Хр.
125. Аспазія – красуня-жінка, коханка афінського політика Перікла, що сильно піклувався мистецтвом; вона була дуже освічена й забирала слово в публічних справах. Оце й вона славна гетера. Ксантіппа – жінка Сократа.
126. «Афінська Школа» – образ Рафаеля.
127. вершок – 16. частина російського аршина (ліктя)
128. Облога Пскова – нескінчений образ Брюлова; «Гугеноти» – відома опера французького композитора Мейєрбера.
129. Клариса – славна на свій час повість англійського письменника Річардсона (1689 – 1761); написана в формі листів, малює з великим знанням жіночу душу й упадок жінки, яка дістається в руки нікчемної людини.
130. Грез (Greuze) – французький маляр (1729 до 1805) – малював дівочі голови.
131. Хмарогон – Зевес, найвищий грецький бог; Геба – його донька, богиня вічних молодощів.
132. сметанка
133. Робінзон Крузо – відомий роман Дюфо, захвалюваний Руссо, як зразок повістей, що виховує самостійність у дітей.
134. Араго (1790 – 1855) й Дюмон Дюрвіль (1790 до 1842) – французькі моряки, що їздили світами й описували свої мандрівки.
135. Плутарх (40 – 120) – грецький історик, писав життєписи славних греків і римлян.
136. Мабуть, чи не Остроградський. О. К.
137. «Погребок», чи «погреб» – властиво льох, пивниця, а тут воно значить крамничку, де продають вина. О. К.
138. Гіменей – бог подружжя у старовинних Греків.
139. Шарль Штейбен (1788 – 1856) – французький маляр, пробував довго в Росії; за великі заслуги на полі малярства король Людовік-Пилип зробив його (1831) бароном. Малював образи до Ісакіївського Собора.
140. Шевченко має на думці Музи – пор. початок «Царів»: Дев’ята сестро Аполлона і т. д.
141. Дюпаті – французький різьбяр (1721 – 1825).
142. Ол. Іванов (1805 – 1858) – московський маляр, який над образом: «Св. Іван у Пустині» працював цілих 25 років.
143. Понтійські Болота – на південь від Риму.
144. Колізей (Colosseum) – величезний цирк у Римі, у старовину, міг помістити 80000 глядачів; із нього лишилися тепер тільки частини, сам він у руїнах.
145. Чоловік панни Тарновської був лікарем, череп те й Ескулап (грецький бог лікування).
146. Сліпа богиня – доля, яка кому судилася; у старих греків уявляли собі таку богиню з зав’язаними очима.
147. pendant – щось, що відповідає другому, пара
148. Хемніцер – московський поет (1745 – 1784), писав байки, романи.
149. Міцкевич (1798 – 1855) – великий польський поет.
150. К. Лібельт (1807 – 1875) – польський письменник і філософ.
151. онагр – дикий віслюк; ельдорадо – рай (італ.)
152. «Северная пчела» – консервативний орган, що його видавав Булгарін. Журнал вихвалював усі запорядки Миколи І. й виступав проти кожної вільної думки; Кукольнік (1809 – 1868) – московський письменник, автор декількох повістей і драм.
153. А. Тіранов – московський маляр, малював портрети (1808 – 1859).
154. «Італіє, щасливий краю, куди в чарівному захваті летить молоде натхнення, побачити свій вимріяний рай».
155. заклад для божевільних – так казали в Петербурзі.
