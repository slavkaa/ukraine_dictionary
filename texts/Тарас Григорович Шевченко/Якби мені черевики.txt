Якби мені черевики

Якби мені черевики, 
                        То пішла б я на музики, 
                        Горенько моє! 
                        Черевиків немає, 
                        А музика грає, грає, 
                        Жалю завдає! 
                        Ой піду я боса полем, 
                        Пошукаю свою долю, 
                        Доленько моя! 
                        Глянь на мене, чорнобриву, 
                        Моя доле неправдива, 
                        Безталанна я! 
                        Дівчаточка на музиках 
                        У червоних черевиках,— 
                        Я світом нуджу. 
                        Без розкоші, без любові 
                        Зношу мої чорні брови, 
                        У наймах зношу! 
                        [Друга половина 1848. 
                          Косарал]                        
                         
                        