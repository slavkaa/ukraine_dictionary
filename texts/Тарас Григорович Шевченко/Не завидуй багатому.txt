Не завидуй багатому

Не завидуй багатому: 
                        Багатий не знає 
                        Ні приязні, ні любові — 
                        Він все те наймає. 
                        Не завидуй могучому, 
                        Бо той заставляє. 
                        Не завидуй і славному: 
                        Славний добре знає, 
                        Що не його люди люблять, 
                        А ту тяжку славу, 
                        Що він тяжкими сльозами 
                        Вилив на забаву. 
                        А молоді як зійдуться, 
                        Та любо, та тихо, 
                        Як у раї,— а дивишся: 
                        Ворушиться лихо. 
                        Не завидуй же нікому, 
                        Дивись кругом себе: 
                        Нема раю на всій землі, 
                        Та нема й на небі. 
                        4 октября 1845, 
                          Миргород
                         
                         
                         
                        