То так і я тепер пишу

То так і я тепер пишу: 
                        Папір тілько, чорнило трачу... 
                        А перш! Єй-богу, не брешу! 
                        Згадаю що чи що набачу, 
                        То так утну, що аж заплачу. 
                        І ніби сам перелечу 
                        Хоч на годину на Вкраїну, 
                        На неї гляну, подивлюсь, 
                        І, мов добро кому зроблю, 
                        Так любо серце одпочине. 
                        Якби сказать, що не люблю, 
                        Що я Украйну забуваю 
                        Або лукавих проклинаю 
                        За те, що я тепер терплю,— 
                        Єй-богу, братія, прощаю 
                        І милосердому молюсь, 
                        Щоб ви лихим чим не згадали; 
                        Хоч я вам кривди не робив, 
                        Та все-таки меж вами жив, 
                        То, може, дещо і осталось. 
                        [Кінець 1847, 
                          Орська кріпость]                         
                        