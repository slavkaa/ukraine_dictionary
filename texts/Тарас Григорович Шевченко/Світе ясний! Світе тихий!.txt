Світе ясний! Світе тихий! ...

Світе ясний! Світе тихий! 
                        Світе вольний, несповитий! 
                        За що ж тебе, світе-брате, 
                        В своїй добрій, теплій хаті 
                        Оковано, омурано 
                        (Премудрого одурено), 
                        Багряницями закрито 
                        І розп'ятієм добито? 
                        Не добито! Стрепенися! 
                        Та над нами просвітися, 
                        Просвітися!.. Будем, брате, 
                        З багряниць онучі драти, 
                        Люльки з кадил закуряти, 
                        Явленними піч топити, 
                        А кропилом будем, брате, 
                        Нову хату вимітати! 
                        27 іюня [1860, 
                          С.-Петербург]                         
                        