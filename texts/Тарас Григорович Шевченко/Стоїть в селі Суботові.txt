Стоїть в селі Суботові

Стоїть в селі Суботові 
                        На горі високій 
                        Домовина України, 
                        Широка, глибока. 
                        Ото церков Богданова. 
                        Там-то він молився, 
                        Щоб москаль добром і лихом 
                        З козаком ділився. 
                        Мир душі твоїй, Богдане! 
                        Не так воно стало; 
                        Москалики, що заздріли, 
                        То все очухрали. 
                        Могили вже розривають 
                        Та грошей шукають, 
                        Льохи твої розкопують 
                        Та тебе ж і лають, 
                        Що й за труди не находять! 
                        Отак-то, Богдане! 
                        Занапастив єси вбогу 
                        Сироту Украйну! 
                        За те ж тобі така й дяка. 
                        Церков-домовину 
                        Нема кому полагодить!! 
                        На тій Україні, 
                        На тій самій, що з тобою 
                        Ляха задавила! 
                        Байстрюки Єкатерини 
                        Сараною сіли. 
                        Отаке-то, Зіновію, 
                        Олексіїв друже! 
                        Ти все оддав приятелям, 
                        А їм і байдуже. 
                        Кажуть, бачиш, що все то те 
                        Таки й було наше, 
                        Що вони тілько наймали 
                        Татарам на пашу 
                        Та полякам... Може, й справді! 
                        Нехай і так буде! 
                        Так сміються ж з України 
                        Стороннії люди! 
                        Не смійтеся, чужі люде! 
                        Церков-домовина 
                        Розвалиться... і з-під неї 
                        Встане Україна . 
                        І розвіє тьму неволі, 
                        Світ правди засвітить, 
                        І помоляться на волі 
                        Невольничі діти!.. 
                        21 октября 1845, 
                          Марьинское                        
                         
                        