Якби зустрілися ми знову

Якби зустрілися ми знову, 
                        Чи ти злякалася б, чи ні? 
                        Якеє тихеє ти слово 
                        Тойді б промовила мені? 
                        Ніякого. І не пізнала б. 
                        А може б, потім нагадала, 
                        Сказавши: «Снилося дурній». 
                        А я зрадів би, моє диво! 
                        Моя ти доле чорнобрива! 
                        Якби побачив, нагадав 
                        Веселеє та молодеє 
                        Колишнє лишенько лихеє. 
                        Я заридав би, заридав! 
                        І помоливсь, що не правдивим, 
                        А сном лукавим розійшлось, 
                        Слізьми-водою розлилось 
                        Колишнєє святеє диво! 
                        [Друга половина 1848, 
                          Косарал]
                         
                         
                        