Он чого ти почорніло

«Он чого ти почорніло, 
                        Зеленеє поле?» 
                        «Почорніло я од крові 
                        За вольную волю. 
                        Круг містечка Берестечка 
                        На чотири милі 
                        Мене славні запорожці 
                        Своїм трупом вкрили. 
                        Та те мене гайворони 
                        Укрили з півночі... 
                        Клюють очі козацькії, 
                        А трупу не хочуть. 
                        Почорніло я, зелене, 
                        Та за вашу волю... 
                        Я знов буду зеленіти, 
                        А ви вже ніколи 
                        Не вернетеся на волю, 
                        Будете орати 
                        Мене стиха та, орючи, 
                        Долю проклинати». 
                        [Друга половина 1848, 
                          Косарал]                         
                        